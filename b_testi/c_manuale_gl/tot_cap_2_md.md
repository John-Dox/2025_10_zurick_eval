# 2
**CAPITOLO 2**
**La storia dei regolamenti parlamentari**

Questo capitolo riassume l'evoluzione dei regolamenti parlamentari in Italia, svoltasi, sin dall'epoca statutaria, nel segno della continuità e dell'adattamento. In epoca repubblicana, i nuovi regolamenti, adottati nel 1971, sono rimasti inalterati nella loro struttura di fondo, pur avendo subìto una serie di importanti modifiche: in parallelo, nel corso degli anni '80, e poi in modo meno coordinato, con le modifiche più significative avvenute nel 1988 (al Senato), nel 1997 (alla Camera) e nel 2017 (al Senato).

## 1. UN'EVOLUZIONE NEL SEGNO DELLA CONTINUITÀ

Se si vuole rintracciare una caratteristica dominante nella storia del diritto parlamentare italiano, questa è senz'altro costituita da un'evoluzione nel segno della continuità [Ungari 1971]: rarissimi sono, infatti, i cambiamenti drastici o radicali, essendosi per lo più preferito procedere con innovazioni parziali e, talvolta, dichiaratamente approvate a titolo provvisorio o sperimentale, secondo una logica riformatrice di tipo novellistico e incrementale [Rivosecchi 2002].

Quella della continuità appare, d'altronde, una scelta assolutamente in linea con la necessità – che si è accennato essere una delle matrici del diritto parlamentare, forse quella originaria – di assicurare anzitutto un (buon) funzionamento dell'organo. È evidente, infatti, che la continuità delle regole rende più agevole la loro effettiva e serena applicazione da parte dei destinatari: i parlamentari, specie se il loro tasso di rinnovamento è basso, ma anche i loro collaboratori e le strutture che li supportano (che tendono spesso a permanere, anche in presenza di profondi cambiamenti politici e costituzionali).

Al tempo stesso, però, la disciplina dei regolamenti parlamentari va a incidere, talvolta in modo determinante, sui rapporti tra Governo e Parlamento, ossia sul cuore della forma di governo, in attuazione-integrazione della normativa costituzionale che ne delinea, a grandi linee, i caratteri fondamentali, nel senso di una forma di governo a debole razionalizzazione [Elia 2008]. Da questo punto di vista, il metodo della continuità e delle modifiche incrementali determina, oltre al consueto rischio di dare origine a testi disorganici, mal coordinati e privi di una ben identificabile *ratio unitaria* (in quanto in essi convivono istituti nati in epoche assai diverse), il pericolo di legittimare la permanenza in vigore di regolamenti parlamentari non in sintonia con il quadro delineato dalla Carta costituzionale (specie se questa è più recente rispetto all'impianto dei regolamenti camerali).

Ecco allora perché, nel ripercorrere le vicende evolutive del diritto parlamentare, non ci si può fermare alla mera ricostruzione storica dei regolamenti, e delle loro modifiche testuali: occorre, invece, prendere altresì in considerazione le Costituzioni – che sin dall'inizio dedicano ampio spazio alla disciplina dei Parlamenti –, le consuetudini, le convenzioni, le prassi, oltre alle norme sul Parlamento contenute nella legislazione ordinaria (a partire, ovviamente, dalle leggi elettorali). Insomma, si può ben rilevare, simmetricamente rispetto a quello che si è detto del diritto parlamentare come di una branca del diritto costituzionale (cfr. *supra*, cap. I), che la storia dei regolamenti parlamentari va vista come un capitolo certamente non secondario della storia costituzionale d'Italia [Ungari 1971].

Esemplare è, proprio da questo punto di vista, l'evoluzione del rapporto intercorrente tra i regolamenti parlamentari (in particolare quello della Camera) e lo Statuto albertino: è noto, infatti, che lo Statuto albertino delineava una forma di governo costituzionale pura, mentre nella prassi parlamentare si andò progressivamente instaurando una forma di governo di tipo parlamentare; detta anche «pseudoparlamentare» per sottolineare l'incertezza che vi regnava in merito alla collocazione della funzione di indirizzo politico [Maranini 1967]. In effetti, tutta la vigenza dello Statuto albertino appare caratterizzata da un faticoso e mai completamente risolto percorso evolutivo, che vide il Governo dibattersi, con alterne vicende, tra una doppia legittimazione («doppia fiducia», secondo alcuni): una di tipo monarchico e una di tipo rappresentativo [Martucci 2002]. In questa evoluzione, il diritto parlamentare esercitò a pieno titolo la funzione di fondamentale elemento di sostegno allo sviluppo della forma di governo «oltre», se non «contro» la lettera dello Statuto, raccordandosi alle principali svolte impresse alla vicenda istituzionale dalla classe politica di quel periodo [Caretti 2001].

## 2. L'EPOCA STATUTARIA

Nel 1848, all'indomani della concessione dello Statuto albertino, la Camera dei deputati e il Senato regio procedettero all'adozione – in attuazione dell'art. 61 dello Statuto, ai sensi del quale ciascuna Camera «determina, per mezzo di un suo regolamento interno, il modo secondo il quale abbia da esercitare le proprie attribuzioni» – di un regolamento provvisorio non elaborato autonomamente, ma preparato dal Governo presieduto da Cesare Balbo, su modello di quello francese del 1839, e in parte di quello belga del 1831 (e della cui adozione lo stesso Balbo, assai sensibile al fascino delle esperienze inglese e statunitense, ebbe poi modo di pentirsi [Borsi 2007]): si trattò di un lavoro non originale, frutto di una delibera assunta senza discussione alcuna, per lo più derivante da una traduzione letterale di quei modelli, che del resto rappresentavano i punti di riferimento da cui aveva tratto ispirazione pure la Carta albertina [Furlani 1986]. Nel parallelo regolamento del Senato regio, peraltro, il modello fu il medesimo [Rossi F. 2013], ma non mancò qualche influenza anglosassone [Ferrari Zumbini 2008]. L'origine eteronoma delle norme scritte incoraggiò del resto lo sviluppo largamente spontaneo del diritto parlamentare, che spesso seguì percorsi distinti nei due rami del Parlamento subalpino, diversi tra di loro per legittimazione, composizione e poteri [Ferrari Zumbini 2016].

Lo Statuto albertino, come le altre Carte ottocentesche, rivolgeva ampia attenzione alla disciplina strutturale e funzionale del Parlamento: composto complessivamente di 84 articoli, ne dedicava ben 32 alle due Camere. Di questi, sei articoli (artt. 33-38) disciplinavano il Senato del Regno, con l'indicazione analitica delle categorie entro le quali il Re poteva nominare i senatori (che restavano tali a vita); nove (artt. 39-47) riguardavano la Camera dei deputati, della quale era invece sancito il carattere elettivo ed era specificata la durata quinquennale (salvo il potere di scioglimento affidato al Re dall'art. 9, ma con l'importante aggiunta dell'obbligo di convocare, in tal caso, una nuova Camera nel termine di quattro mesi); i restanti 17 (artt. 48-64) contenevano invece, come recita la relativa rubrica, «Disposizioni comuni alle due Camere». Tra queste ultime può considerarsi emblematica la previsione, di diritto parlamentare in senso stretto, sull'obbligatorietà dello scrutinio segreto nella votazione finale delle leggi, contenuta nell'art. 63 dello statuto: norma poi rimasta a lungo vigente, anche nella Camera dei deputati repubblicana, nonostante il (non casuale) silenzio serbato, sul punto, dalla nuova Carta costituzionale.

Nell'organizzazione del procedimento legislativo, in coerenza con il modello francese, il regolamento della Camera statutaria adottò prevalentemente il «sistema degli uffici» per l'esame delle proposte di legge, a scapito perciò dei modelli alternativi: quello delle tre letture, proprio dell'esperienza inglese (nel quale cioè l'Assemblea procede a tre tipi di esame di ciascun progetto di legge: l'esame preliminare, di taglio generalissimo; l'esame in «comitato generale», sul testo del progetto, che ha luogo secondo regole non particolarmente stringenti e senza necessità di un'elevata partecipazione di parlamentari; l'approvazione formalizzata e finale in Assemblea); e quello delle commissioni permanenti specializzate per materia, consolidatosi sin nei primi decenni dell'Ottocento nel Congresso statunitense, in affiancamento e poi in sostituzione del metodo delle tre letture.

Mentre il Senato regio si diede un suo regolamento definitivo già nel 1850 (revisionato poi in più occasioni, le più rilevanti delle quali nel 1861 e nel 1900 [Gianfrancesco 2012; Rossi F. 2013]), alla Camera la provvisorietà del regolamento adottato nel 1848 si protrasse, in realtà, per ben 15 anni (due progetti di riforma fallirono nel 1850 e nel 1856). Per avere un nuovo regolamento della Camera – ormai non più subalpina, ma italiana, e più che raddoppiata nel numero dei componenti, passati da 204 a 443 – occorre attendere il 1863. Peraltro, anch'esso fu adottato, dopo un dibattito piuttosto contrastato, in via provvisoria e fu successivamente modificato a breve distanza di tempo: prima nel 1865 e poi, soprattutto, nel 1868. Con il nuovo regolamento del 1868 si registrò un tentativo di introduzione del metodo delle tre letture (secondo l'appena ricordato modello inglese) al posto di quello degli uffici.

Ma il tentativo non diede, evidentemente, buoni frutti, tant'è che al modello degli uffici, ritenuto maggiormente conforme allo Statuto albertino, si tornò già nel 1873 (una volta che il Parlamento si era trasferito a Roma, dopo aver avuto sede per un quinquennio a Firenze), seppure temperandolo con l'istituzione di alcune commissioni permanenti. In particolare, nel 1863 erano nate, tra le altre, la commissione per i bilanci, una commissione per l'esame delle petizioni e una commissione per la biblioteca; nonché, nel 1868, la giunta delle elezioni, sul modello inglese (ma in singolare coincidenza con la sua abolizione nel Regno Unito, ove tale competenza passò al giudice ordinario [Ungari 1971]).

Alla fine del 1886 fu poi creata, alla Camera, come organo permanente, la commissione (poi giunta) per il regolamento, i cui membri, anziché essere estratti a sorte, erano nominati dal Presidente d'Assemblea: si segnava così il passaggio dall'idea di una riforma d'insieme – evidentemente rivelatasi illusoria e in nome della quale erano state più volte inutilmente costituite commissioni *ad hoc* [Astraldi e Cosentino 1950] – a quella di una «manutenzione» regolamentare [Ungari 1971], da realizzarsi, similmente a quanto accade nel Parlamento inglese, attraverso la codificazione degli usi e mediante «le modificazioni e le aggiunte che l'esperienza dimostra necessarie» (secondo la formulazione regolamentare allora adottata, ancora oggi presente nell'art. 16, comma 3, r.C. [Gambale 2013]).

Appunto in nome di questo approccio di tipo più minimalista, la commissione per il regolamento si fece promotrice, nei due anni successivi, di una serie di modifiche puntuali, note nel loro complesso come «riforme Bonghi». Presidente della commissione per il regolamento e relatore su di esse, infatti, fu sempre Ruggero Bonghi (già fondatore della «Stampa» e ministro dell'Istruzione pubblica nell'ultimo Governo della Destra storica). Attraverso tali modifiche si intervenne, con intenti razionalizzatori, sulla disciplina dell'andamento della discussione, delle questioni pregiudiziali e sospensive, delle interrogazioni e interpellanze, delle autorizzazioni a procedere, delle modalità di votazione, delle mozioni, della presentazione degli emendamenti e (nuovamente) sul metodo delle tre letture, previsto come eventuale (ma di fatto, poi, poco utilizzato). Come si vede, un complesso piuttosto articolato di modifiche, che furono inglobate in un testo coordinato del regolamento approvato nel 1888.

È con questo testo (lievemente modificato nel 1891) che si giunse alla «crisi di fine secolo», la quale investì sia il Paese, sia le aule parlamentari. Dopo le dimissioni, nel giugno 1898, del Governo di Rudinì – il quale aveva fronteggiato con misure illiberali i tumulti scoppiati nella prima parte dell'anno e, in contrasto con la sua stessa maggioranza, aveva invano chiesto lo scioglimento della Camera – si costituì, inizialmente con una base parlamentare notevolmente ampia, il Governo Pelloux. Quando questo, però, svoltò a destra, appoggiandosi soprattutto su Sidney Sonnino (la cui posizione, nettamente contraria alla forma di governo parlamentare, era stata illustrata nell'articolo Torniamo allo Statuto!, del 1897), e ripropose una serie di misure restrittive in tema di pubblica sicurezza e di libertà di stampa, si scatenò, per la prima volta nel Parlamento statutario, l'ostruzionismo delle sinistre, capeggiate dal socialista Enrico Ferri.

> **QUADRO 2.1.**
> **Il sistema degli uffici**
>
> Gli uffici, diversamente dalle odierne commissioni permanenti, erano collegi minori di carattere temporaneo (rinnovati con cadenza prima mensile, poi bimestrale, salvo proroga [Mancini e Galeotti 1887]), la cui composizione derivava da un'estrazione a sorte tra i nomi di tutti i parlamentari. Essa, perciò, non rispecchiava la composizione politica dell'Assemblea, né, d'altronde, poteva essere in alcun modo proporzionale ai gruppi parlamentari, dal momento che questi nelle Camere statutarie non esistevano (e neppure di veri e propri partiti si poteva ancora parlare, almeno fino alla fine dell'Ottocento). I deputati (e, ancora a maggior ragione, i senatori) si articolavano, infatti, secondo aggregazioni di carattere territoriale e personale, e solo assai genericamente li si poteva ricomprendere all'interno di formazioni dai confini non sempre chiaramente definiti – e comunque privi di ogni forma di organizzazione extraparlamentare – quali le cosiddette «Destra storica» e «Sinistra storica» [Ghisalberti 2002].
> Una volta presentato, il progetto di legge era inviato a tutti gli uffici: ciascuno di essi procedeva a una discussione informale, al termine della quale eleggeva, al suo interno, un relatore (talvolta due). Tutti i relatori eletti (quando l'esame si era concluso in un certo numero di uffici) andavano a costituire una commissione – composta perciò dai deputati più «esperti», o comunque più «motivati» sulla tematica, e denominata «ufficio centrale» –, la quale esaminava ed emendava il progetto di legge, in genere ascoltando il proponente, e lo presentava all'Assemblea, corredandolo di una relazione.

Gli spazi per l'ostruzionismo, già molto ampi (basti pensare al fatto che non era previsto alcun limite temporale alla durata degli interventi), finirono per essere ulteriormente allargati dall'insolita scelta di adottare, per questo provvedimento, il metodo delle tre letture, dovuta all'atteggiamento inizialmente più «morbido» tenuto dal Governo nei confronti delle opposizioni [Tanda 1996]. Allo scopo di superare l'ostruzionismo, Pelloux e Sonnino, costui a quel tempo Presidente della commissione per il regolamento, decisero, nel giugno 1899, da un lato, di adottare alcune delle misure proposte con un decreto-legge (sulla cui conformità allo Statuto sollevarono obiezioni sia la Corte dei conti, sia la Cassazione romana) e, dall'altro, di approntare un pacchetto di modifiche regolamentari intese ad alterare piuttosto radicalmente le regole allora in uso: tra l'altro consentendo alla maggioranza di fissare un tempo massimo per gli interventi dei singoli oratori e di stabilire il giorno e l'ora in cui concludere in ogni caso il dibattito, procedendo alla votazione.

Ovviamente, l'ostruzionismo si trasferì, come spesso accade, dal merito al metodo, e si rivolse perciò contro le prospettate modifiche regolamentari: queste furono, sì, approvate, con un'unica votazione, il 3 aprile 1900, ma provocarono una seria spaccatura sia nella commissione per il regolamento, sia in Assemblea, ove l'opposizione abbandonò l'aula e contestò, anche per bocca dell'ex Presidente della Camera Zanardelli e di Giolitti, la regolarità delle decisioni procedurali assunte dalla Presidenza di Assemblea.

Tutto ciò condusse allo scioglimento anticipato e a nuove elezioni nel giugno 1900, che segnarono la sconfitta di Pelloux e la formazione del Governo Saracco (e poi del Governo Zanardelli-Giolitti). La nuova Camera, sotto l'auspicio del suo Presidente Tommaso Villa, ebbe perciò buon gioco nell'azzerare le riforme regolamentari, senza porsi il (delicato) problema della correttezza della procedura seguita per approvarle pochi mesi prima, richiamandosi a tal fine al tradizionale principio per cui «ogni legislatura ha il diritto di stabilire il suo regolamento». In nome di questo principio, Villa costituì una commissione, da lui stesso presieduta, incaricata di predisporre un nuovo regolamento, all'interno del quale confluirono molte delle revisioni già approvate, ma senza le norme più spiccatamente antiostruzionistiche richieste da Sonnino (tra le quali quella che consentiva la fissazione, a maggioranza, del giorno e dell'ora della votazione finale e quella che attribuiva al Presidente il potere di dichiarare inammissibili gli emendamenti o gli ordini del giorno «evidentemente intesi al solo scopo di ostruzione»). A garanzia dell'equilibrio individuato, il nuovo regolamento stabilì, tra l'altro, che la commissione per il regolamento sarebbe stata presieduta stabilmente dallo stesso Presidente d'Assemblea e che i membri dell'ufficio di Presidenza sarebbero stati eletti con voto limitato, in modo da assicurare la rappresentanza delle minoranze. A soluzioni analoghe si pervenne anche al Senato, rispettivamente nel 1906 e nel 1910, in ambedue i casi su proposta del senatore-costituzionalista, già oppositore delle misure antiliberali di Pelloux, Giorgio Arcoleo [Borsi 2000; Frosini 2005].

In questo modo, si posero le precondizioni per una fase di relativa stabilità parlamentare e regolamentare, in coincidenza con l'età giolittiana. Nel corso di questa fase, oltre a una serie di aggiustamenti del regolamento approvati su proposta del deputato-costituzionalista Attilio Brunialti [Astraldi e Cosentino 1950], va segnalata, nel 1912, l'introduzione, con legge – non casualmente, la stessa che previde il suffragio universale maschile, così accelerando il percorso di democratizzazione del Regno d'Italia –, dell'indennità parlamentare: questa, pur avendo sostanzialmente natura retributiva [Zampetti 1986], fu formalmente configurata, peraltro, a titolo di rimborso delle spese di corrispondenza, in modo da evitare un contrasto frontale con l'art. 50 dello Statuto albertino, ai sensi del quale le funzioni di senatore e di deputato non potevano dare luogo «ad alcuna retribuzione o indennità» [Borsi 2017].

Un vero e proprio momento di svolta, nell'evoluzione del diritto parlamentare come del diritto costituzionale e di quello elettorale [Orsina 1996], si ha invece all'indomani della prima guerra mondiale, subito dopo l'adozione di una legge elettorale di tipo proporzionale, con cui il sistema politico-istituzionale provò a rispondere all'ingresso delle masse nella vita pubblica e allo sviluppo dei partiti politici: si ritenne infatti che all'adozione di un sistema elettorale proporzionale, e al nuovo ruolo spettante ai partiti, dovesse corrispondere un'organizzazione parlamentare per gruppi e commissioni permanenti, in modo da superare i limiti di un regime parlamentare fondato sull'individualismo e sul legame territoriale e da assicurare, al contempo, un rapporto più stretto con l'Esecutivo, che di quegli stessi partiti doveva essere espressione (si parlò, in proposito, di passaggio dal Governo di gabinetto al Governo di partito [Ambrosini 1921]).

In effetti, subito dopo le elezioni del 1919, che registrarono un netto successo dei partiti di massa, e in particolare del Partito popolare e di quello socialista, a danno delle forze liberali, la Camera approvò, nell'estate del 1920, dieci nuovi articoli, non inseriti nel *corpus* del regolamento allora vigente (sintomo questo dell'impatto notevole, ma difficilmente determinabile *a priori*, che questi articoli potenzialmente comportavano sulle regole tradizionali del diritto parlamentare), relativi appunto ai gruppi parlamentari e alle commissioni permanenti. Ciascun deputato, anziché essere sorteggiato in un ufficio, era tenuto, sulla base della propria affiliazione politica, a iscriversi a un gruppo (che si poteva costituire a condizione di essere composto da almeno 20 deputati); in caso contrario, finiva obbligatoriamente nel gruppo misto (o «gruppo dei selvaggi», secondo una formula allora impiegata da Ambrosini). Ai gruppi era poi affidata la designazione dei propri rappresentanti nelle commissioni permanenti, articolate per materia in modo da coprire tendenzialmente ogni possibile argomento.

La riforma, predisposta dal socialista Giuseppe Emanuele Modigliani con la collaborazione di Vittorio Emanuele Orlando e del Presidente della Camera, Enrico De Nicola [Orsina 1996], fu oggetto di ulteriori aggiustamenti approvati dalla Camera eletta nel maggio 1921: nel giugno 1922, su proposta dello stesso De Nicola, si stabilì, tra l'altro, di aumentare (da 9 a 12) il numero delle commissioni permanenti e di richiedere che ogni deputato, oltre a essere membro di un gruppo, fosse necessariamente componente di una commissione permanente. Si ponevano così in essere i caratteri organizzativi fondamentali del «Parlamento dei partiti»: caratteri che, lì per lì, ebbero – per effetto dell'avvento del fascismo – durata assai breve, ma che furono prontamente e integralmente ripresi nel secondo dopoguerra, al momento della fondazione del nuovo Stato.

Uno dei primi atti della Camera della legislatura successiva, eletta, sulla base della legge Acerbo, nell'aprile 1924, e composta in larga parte da deputati candidatisi all'interno del «listone» fascista, fu infatti quello di approvare, il 29 maggio 1924 – nonostante la fiera opposizione, tra gli altri, di Modigliani e Matteotti, il quale segnalò anche l'irritualità della procedura seguita per rivedere il regolamento [Scotti 1984] –, una mozione, a prima firma di Dino Grandi, con la quale si disposero l'abrogazione delle modifiche regolamentari approvate nel 1920 e nel 1922, e il conseguente ritorno al sistema degli uffici. Si traduceva così sul piano istituzionale il disprezzo del fascismo verso la rappresentanza proporzionale e i partiti politici, ritenuti colpevoli della corruzione morale e politica delle istituzioni parlamentari [Curreri 1995].

Questo disprezzo si rivolse progressivamente verso le istituzioni parlamentari *tout court*: manifestandosi prima con una serie di modifiche regolamentari volte a comprimere i diritti delle minoranze, presentate dallo stesso Grandi nel giugno 1924, e approvate un anno dopo (successivamente confluite in un testo unico del regolamento emanato il 31 ottobre 1925); poi con la legge n. 2263 del 1925, sulle prerogative del capo del Governo, che, in violazione della riserva di regolamento parlamentare e della tradizionale sovranità dell'Assemblea sul proprio ordine del giorno, stabilì che nessun argomento poteva essere messo all'ordine del giorno delle Camere senza l'adesione del capo del Governo; quindi con la nuova legge elettorale del 1928, secondo cui gli elettori erano chiamati a dire sì o no a un'unica lista di candidati scelti dal Gran consiglio del fascismo; infine, con la sostituzione, nel 1939, della Camera dei deputati con la Camera dei fasci e delle corporazioni.

Il regolamento di quest'ultimo organo, privo di ogni carattere rappresentativo, essendo i suoi membri non eletti, ma designati dal capo del Governo, fu anticipatamente definito, per acclamazione, dalla «moribonda» Camera dei deputati, nel dicembre 1938; e fu poi applicato nelle appena 27 sedute che l'Assemblea della Camera dei fasci e delle corporazioni tenne, a partire dal 23 marzo 1939 fino al 10 giugno 1941, prima di essere soppressa nell'agosto 1943. Decisamente più produttive (dovendosi a esse l'approvazione di 2.395 leggi su un complesso di 2.446, licenziate peraltro nell'80% dei casi senza alcun emendamento [Perfetti 1991; Sicardi 2001]) furono le 12 commissioni legislative costituite in seno alla Camera dei fasci e delle corporazioni, specializzate per materia e dotate altresì – con un'innovazione destinata a permanere nelle Camere repubblicane – di poteri deliberanti.

Nel corso del ventennio fascista, il Senato del Regno rimase invece in piedi. In parte perché si trattava di un organo assai vicino alla monarchia, le cui prerogative Mussolini lasciò almeno formalmente inalterate. In parte in quanto il suo carattere non elettivo faceva sì che fosse più agevole mantenerne il controllo, mediante la consueta tecnica delle «infornate» di senatori, cui il Governo fascista, analogamente a molti dei suoi predecessori, fece ampio ricorso.

Il processo di fascistizzazione del Senato fu dunque graduale, e per compiersi utilizzò, oltre alle «infornate», l'avvicinamento al Partito fascista dei senatori non iscritti (specie mediante l'azione di un'associazione denominata Unione nazionale fascista del Senato) e l'adozione di norme regolamentari che tolsero ai senatori ogni autonomia legislativa e qualsiasi libertà di discussione e di critica dei provvedimenti presentati dal Governo. Alla fine del ventennio, l'opera di fascistizzazione del Senato poteva dirsi conclusa: il 25 luglio 1943 i senatori iscritti al partito erano 426 su 452, mentre l'esigua minoranza dei superstiti senatori antifascisti o non fascisti si era da tempo rassegnata al silenzio o non frequentava più palazzo Madama [Gentile 2002].

## 3. LA FASE TRANSITORIA E L'AVVIO (CON I REGOLAMENTI VECCHI) DEL PARLAMENTO REPUBBLICANO

Nel «periodo costituzionale transitorio», in quello, cioè, in cui si ricostruì l'assetto istituzionale italiano all'indomani della fine del fascismo e della seconda guerra mondiale e che si ritiene chiudersi con l'approvazione, in seno all'Assemblea costituente, del nuovo testo costituzionale, si guardò subito al sistema parlamentare come lo si era lasciato immediatamente prima dell'avvento del fascismo. Si privilegiò perciò, sulla scorta della lettura che del fascismo diedero gli intellettuali liberali (a partire da Benedetto Croce), un'interpretazione parentetica del ventennio mussoliniano: quasi fosse un accidente nella storia d'Italia, da dimenticare al più presto per riagganciarsi allo Stato liberale prefascista.

Lo si fece anzitutto quando si trattò di istituire la Consulta nazionale. Per questo organo, composto da circa quattrocento membri, tali o di diritto o per nomina governativa, essenzialmente su designazione dei partiti del comitato di liberazione nazionale, e dotato di poteri esclusivamente consultivi, l'art. 29 del decreto legislativo luogotenenziale 31 agosto 1945, n. 539 dispose che, fino a quando la Consulta «non avrà deliberato il proprio regolamento interno», si osservassero, «in quanto applicabili, le disposizioni contenute nel regolamento della Camera dei deputati in vigore prima del 28 ottobre 1922» (ossia della data della marcia su Roma, che era considerata dal regime fascista come il suo momento iniziale). Peraltro, la Consulta si avvalse della possibilità di adottare nuove norme regolamentari (in cui, sovvertendosi il tradizionale principio statutario, si stabilì la regola della prevalenza dello scrutinio palese); anzi, all'elaborazione di queste norme (da adottarsi peraltro previa approvazione del Governo) essa dedicò una parte rilevante della sua attività (ben tre sedute, nel gennaio 1946, di un organo che si insediò il 25 settembre 1945 e tenne la sua ultima plenaria il 9 marzo 1946).

Anche per l'Assemblea costituente il punto di riferimento obbligato era rappresentato dal regolamento della Camera prefascista. L'art. 4 del decreto legislativo luogotenenziale 16 marzo 1946, n. 98 (meglio noto come «seconda Costituzione provvisoria») stabilì infatti che «finché non avrà deliberato il proprio regolamento interno l'Assemblea costituente applicherà il regolamento interno della Camera dei deputati in data 1° luglio 1900 e successive modificazioni fino al 1922». Diversamente dalla Consulta, peraltro, l'Assemblea costituente non si diede un proprio regolamento, limitandosi ad approvare alcune «aggiunte» (formulate cioè come disposizioni autonome) alle disposizioni regolamentari previgenti, relative alla sua organizzazione interna: prevedendo, in particolare, l'istituzione della commissione per la Costituzione (la «commissione dei 75»), della commissione per i trattati internazionali (composta da 36 deputati), della commissione incaricata di riferire sulle domande di autorizzazione a procedere, nonché di altre quattro commissioni permanenti incaricate di seguire la legislazione ordinaria [Romboli 1980].

Fallì invece, con una netta spaccatura, piuttosto inusuale in seno all'Assemblea costituente, che vide la contrarietà – in una votazione a scrutinio segreto – di tutte le forze liberali e di una parte degli esponenti dei grandi partiti di massa, un tentativo di innovazione regolamentare avanzato dal Presidente dell'Assemblea Umberto Terracini, agli inizi del maggio 1947 (subito prima, perciò, dell'esclusione di socialisti e comunisti dal Governo De Gasperi), volto a introdurre limiti temporali e a valorizzare l'organizzazione in gruppi, in modo da evitare un'ulteriore proroga del termine previsto per la conclusione dei lavori dell'Assemblea costituente. Evidentemente, piuttosto che predisporre regole nuove e almeno in parte *ad hoc*, i Costituenti preferirono muoversi, nella discussione del progetto di Costituzione, in base alle ben note e tradizionali norme del regolamento della Camera dei deputati prefascista: queste regole avevano infatti il pregio di consentire ai partiti, a tutti i partiti, oltre che ai singoli Costituenti, di muoversi più liberamente nella dialettica assembleare, in una fase delicata e cruciale come quella dell'elaborazione e della votazione in aula della nuova Carta costituzionale.

Il fascino della «continuità» non si esaurì neanche dopo l'entrata in vigore della nuova Carta costituzionale. Nonostante questa contenesse non poche innovazioni nella disciplina delle due Camere, e pur in assenza di ogni esplicita indicazione in tal senso – prevista invece, come si è osservato, con riferimento alla Consulta nazionale e all'Assemblea costituente –, la Camera dei deputati repubblicana, nella sua prima seduta, l'8 maggio 1948, diede implicitamente applicazione al regolamento vigente nella Camera statutaria fino al 1922 e non si pose neanche il problema di quale dovesse essere il regolamento da seguire: non procedette ad alcuna deliberazione relativamente alle proprie regole interne e decise di prescindere completamente – in questa fase, ma, come si vedrà, non solo in questa (cfr. *infra*, cap. III, par. 2.4) – dalla norma di cui all'art. 64, comma 1, della Costituzione, ai sensi della quale «ciascuna Camera adotta il proprio regolamento a maggioranza assoluta dei suoi componenti».

Alcune «modificazioni alle aggiunte al regolamento deliberate nel 1920-22» furono approvate dall'Assemblea nelle sedute del 1° e del 4 giugno 1948 e riguardarono, similmente a quel che accadde in Assemblea costituente, l'articolazione organizzativa della Camera dei deputati. L'impianto della disciplina dei gruppi parlamentari restò sostanzialmente inalterato, confermandosi il limite di 20 deputati e la possibilità di derogarvi, «eccezionalmente», ove si trattasse di almeno 10 deputati e l'ufficio di Presidenza della Camera «riconosca che il gruppo rappresenta un partito organizzato nel Paese»; lo stesso può dirsi della disciplina delle commissioni permanenti competenti per materia, rimanendo immutato il loro numero complessivo rispetto al 1920 (pari a 11), pur con la modifica di alcune denominazioni materiali.

Fu necessario attendere il 1949 per l'approvazione, nel febbraio, di un nutrito e significativo pacchetto di modifiche al regolamento e per la predisposizione, nel novembre, di un intervento «di coordinamento», diretto, tra l'altro: a sopprimere materialmente gli articoli «concernenti gli aboliti procedimenti delle tre letture e degli uffici», rimasti nel *corpus* del regolamento del 1900 per effetto della mancata novellazione di quest'ultimo nel 1920-22; ad adeguare la dizione di alcuni articoli alle nuove istituzioni (sostituendo, ad esempio, i riferimenti al Re con quelli al Presidente della Repubblica); e, infine, a inserire nel regolamento «talune disposizioni della Costituzione che si riferiscono direttamente al funzionamento delle Camere».

La novità dell'organo «Senato della Repubblica» impose invece di affrontare direttamente ed esplicitamente, sin dalla prima seduta, l'8 maggio 1948, la questione del suo regolamento, adottando – solo in via provvisoria, e comunque «per quanto possibile» – il regolamento della Camera prefascista. Ma l'Assemblea passò ben presto a un ampio esame, che si sviluppò nell'arco di ben dieci sedute, dal 3 al 18 giugno 1948, della proposta di un nuovo regolamento del Senato elaborata dalla giunta per il regolamento (peraltro traendo ispirazione, come era del resto naturale, dal regolamento della Camera prefascista), che fu approvata con un voto pressoché plebiscitario: dei 212 senatori presenti ben 211 votarono a favore e uno solo contro. La disciplina regolamentare del Senato si differenziò sin da subito, per alcuni importanti profili, rispetto a quella tradizionalmente propria dell'altro ramo del Parlamento. Si pensi anzitutto alla diversa disciplina del voto segreto e delle stesse modalità di revisione del regolamento parlamentare; ma anche all'articolazione interna in giunte e commissioni e alla possibilità di costituire gruppi «autorizzati», prevista alla Camera, ma allora negata al Senato. In aggiunta, va considerato che il regolamento del Senato prestò maggiore attenzione allo sviluppo delle previsioni contenute nella Carta costituzionale, dedicando specifiche discipline al versante parlamentare di procedimenti «speciali» introdotti dalla Costituzione: quali il riesame di leggi rinviate dal Presidente della Repubblica, l'esame della questione di merito sulle leggi regionali e il seguito delle sentenze di accoglimento della Corte costituzionale.

> **QUADRO 2.2.**
> **La continuità regolamentare come ragione di forza o di debolezza del Parlamento repubblicano?**
>
> Sulle ragioni e sugli effetti della scelta in senso continuista, compiuta dalla Camera e, seppure con minore nettezza, anche dal Senato, le opinioni di due tra i maggiori studiosi dell'esperienza parlamentare repubblicana risultano tra loro non poco diversificate, se non radicalmente contrapposte.
> Una valutazione in senso decisamente favorevole del percorso seguito dalle prime Camere repubblicane è proposta da Paolo Ungari [1971], il quale ritiene che «il metodo dei cauti e progressivi innesti sul tronco del regolamento del 1900» abbia prodotto «fertili frutti consentendo sperimentazioni e flessibili innovazioni» e abbia così dato origine a una «ricca e autorevole tradizione parlamentare». D'altronde, le norme del regolamento prefascista «ben si prestavano ad assicurare ai partiti esclusi dall'area di Governo una posizione in Parlamento che li mettesse al riparo da un'ulteriore emarginazione», consentendo «l'utilizzazione di quelle regole di garanzia non tanto o soltanto in funzione di contrasto della maggioranza, ma soprattutto in funzione di compartecipazione alle decisioni sui diversi versanti dell'attività parlamentare» [Caretti 2001].
> All'opposto, Andrea Manzella [1969a; 1969b; 2003a] giudica molto severamente la scelta di riadottare, nel 1949, «come se nel frattempo non fosse successo quasi niente», i vecchi regolamenti parlamentari del 1922, ispirati a una «concezione atomistica del Parlamento», che sottovaluta la rilevanza dei gruppi e delle dinamiche tra maggioranza e opposizione. Manzella qualifica come «catastrofica» quella decisione, ricordando, tra l'altro, che proprio l'assetto normativo parlamentare «era stato fra le cause di quella debolezza istituzionale dei Governi, a cui era anche dovuto l'avvento del fascismo», e rilevando come tale scelta faccia sì che nel periodo che va dal 1948 al 1971, per la prima volta nella storia d'Italia, il diritto parlamentare si trovi a essere, contrariamente a quel che accadeva in epoca statutaria, «alla retroguardia del diritto costituzionale».

Ulteriori differenziazioni derivarono poi dalle modifiche successivamente apportate, sempre nel corso della I Legislatura, ai due regolamenti. Benché una parte di esse fosse stata preceduta da un lavoro istruttorio svolto congiuntamente dalle due giunte per il regolamento, il loro destino si diversificò in modo sensibile. Mentre alla Camera si mise mano a riforme regolamentari anche piuttosto incisive, relativamente a momenti chiave quali la programmazione dei lavori (con l'istituzione della Conferenza dei Presidenti, presto trasformatasi, di fatto, in Conferenza dei capigruppo), il procedimento legislativo (con la disciplina della sede redigente), la procedura di revisione costituzionale e le prerogative parlamentari (con l'istituzione della giunta per le autorizzazioni a procedere), al Senato si preferì mantenere sostanzialmente inalterato il testo adottato nel 1948 (anche perché, per effetto di una lettura più rigorosa del quorum richiesto dall'art. 64 Cost., le modifiche potevano avere luogo solo con un consenso assai vasto: cfr. *infra*, cap. III, par. 2.4). Il coordinamento più efficace, ancorché mai integrale, tra i due rami del Parlamento si registrò con riferimento alle procedure finanziarie, anticipandosi così un costume che, in linea di massima, sembra essersi conservato nel tempo.

## 4. I NUOVI REGOLAMENTI DEL 1971 E LE LORO SUCCESSIVE MODIFICHE

È solo nel 1971 che si giunse alla redazione di regolamenti parlamentari integralmente nuovi e maggiormente coerenti, perciò, con l'impostazione del Parlamento e della forma di governo scelta con la Costituzione repubblicana e altresì con il peso assunto dai partiti nel Paese, e dunque dai gruppi nell'ordinamento parlamentare. È una riforma che rinviene le sue radici, per un verso, nella nuova stagione di attuazione costituzionale che si sviluppò in quegli anni (in particolare, con la realizzazione delle Regioni a statuto ordinario e con l'approvazione della legge sui referendum) e, per altro verso, nella prima crisi di legittimazione che il sistema dei partiti politici fu chiamato ad affrontare all'indomani del movimento del 1968.

La riforma fu preparata da approfondite elaborazioni svolte sia dalle forze politiche [Piccardi, Bobbio e Parri 1967], sia dai funzionari parlamentari [Longi et al. 1968], sia dalla dottrina costituzionalistica [ISLE 1969].

Queste riflessioni agevolarono il coordinamento delle iniziative assunte, con un'operazione «senza precedenti» nel diritto parlamentare italiano, dai due rami del Parlamento, sotto il forte stimolo dei rispettivi Presidenti d'Assemblea: Sandro Pertini alla Camera e Amintore Fanfani al Senato [Giovannetti 2010]. Peraltro, se sul piano della tempistica e dell'ispirazione culturale i due regolamenti furono riscritti in modo coordinato, non pochi furono, sulla scorta di tradizioni consolidate (si pensi alla questione del computo degli astenuti: cfr. *infra*, cap. VII, par. 4.6) o di fattori di tipo contingente (quali la personalità dei rispettivi Presidenti; o, su un piano diverso, le opzioni divergenti seguite nell'approvazione parlamentare dei nuovi statuti regionali), gli elementi di differenziazione tra Camera e Senato, anche incidenti sull'esercizio di funzioni «comuni» per Costituzione, ossia quella legislativa e quella fiduciaria.

I nuovi regolamenti comportarono senza dubbio un deciso processo di modernizzazione dell'istituzione parlamentare, facendo leva sulla dimensione del gruppo parlamentare e valorizzando ulteriormente il lavoro nelle commissioni permanenti (già di fatto principali sedi decisionali nel procedimento legislativo, che furono da allora dotate altresì di rilevanti poteri conoscitivi, al fine di accrescerne le funzioni di controllo e di indirizzo); al tempo stesso, si proposero di aprire il Parlamento nei confronti della società, superando – almeno in larga parte – il tradizionale principio dell'esclusività del rapporto con il Governo (che era sancito dall'art. 59 dello Statuto albertino e che i precedenti regolamenti ovviamente rispettavano).

Eppure, la valutazione in sede storiografica dei nuovi regolamenti parlamentari è il più delle volte tutt'altro che positiva. Alcuni ne sottolineano il collegamento con l'esperienza dei governi di solidarietà nazionale, che in qualche modo la riforma regolamentare, approvata con il consenso (oltre che delle forze della maggioranza di governo) del PCI (e con la sola opposizione dei missini e dei deputati del «Manifesto»), avrebbe anticipato, mettendone in opera i presupposti istituzionali: dando concretezza all'ideologia della centralità parlamentare e ponendo in essere procedure (per tutte, quella relativa alla programmazione dei lavori, fondata sul principio unanimistico in seno alla Conferenza dei capigruppo) che richiedevano una convergenza tra i maggiori partiti [Craveri 1995; *contra*, Manzella 1991]. Un'altra lettura critica ne sottolinea poi il contrasto con la tradizione individualistica propria dei regolamenti dell'epoca liberale, e quindi la natura eccessivamente «gruppocratica», posto che i principali poteri appaiono concentrati in capo ai gruppi, e ai loro Presidenti [Ciaurro 1973].

Sicuramente, i limiti della riforma regolamentare del 1971 non furono pochi, e derivarono per lo più dalla necessità, in un sistema politico-istituzionale ancora caratterizzato dalla *conventio ad excludendum*, di non far venire meno il consenso del principale gruppo di opposizione (da qui, in particolare nel regolamento della Camera, una codificazione in chiave restrittiva della questione di fiducia e la conferma della regola del voto finale a scrutinio segreto sui progetti di legge: cfr. *infra*, rispettivamente, cap. VIII, par. 4.5 e cap. VII, par. 4.5), che proprio nel Parlamento aveva trovato la principale sede di legittimazione istituzionale e di compartecipazione ai processi decisionali.

Del resto, l'esistenza di tali limiti è testimoniata, *a posteriori*, dalle numerose modifiche che i nuovi regolamenti subirono nel corso di tutti gli anni '80, in modo anzitutto da fronteggiare più efficacemente l'uso spregiudicato che delle prerogative ivi previste fecero i parlamentari radicali (entrati in agguerrito drappello, a seguito delle elezioni del 1976), ma anche da adeguarli al nuovo contesto politico-istituzionale [Mattarella 2013]. Tuttavia, se si pongono a confronto i regolamenti del 1971 con quelli che essi sostituirono, non si può negare che il passo in avanti allora compiuto fu tutt'altro che trascurabile [Manzella 2012]: basti pensare all'ingresso di rigorosi limiti temporali ai dibattiti, alla non appellabilità davanti all'Assemblea delle decisioni presidenziali interpretative del regolamento o al superamento del principio unanimistico in seno alla Conferenza dei capigruppo.

Quanto poi all'accusa di «gruppocrazia» o di «gruppocentrismo», sembra doversi ribadire che il ruolo attribuito ai gruppi deriva da una tendenza propria del sistema politico italiano, che peraltro trova il suo corrispondente anche nei principali Parlamenti europei. Tant'è che le stesse riforme successive, lungi dal ripristinare ormai insostenibili forme di atomismo parlamentare, hanno finito per far leva ancora sui gruppi, ampliando ulteriormente la gamma dei poteri a essi attribuiti (cfr. *infra*, cap. V, par. 5.3), seppure con il contemporaneo riconoscimento di più ampie prerogative al Governo e al Presidente d'Assemblea (e, in qualche caso, ai singoli deputati dissenzienti rispetto alla posizione del gruppo di appartenenza).

L'azione di aggiornamento dei regolamenti approvati nel 1971 dalla Camera e dal Senato, pur potendosi, se vista nel suo complesso e almeno in via tendenziale, ricondurre all'esigenza di accentuare la capacità decisionale dell'istituzione parlamentare [Manzella 2003a], dopo una fase in cui, nella prima metà degli anni '80, i due rami del Parlamento hanno proceduto sostanzialmente in parallelo, ha seguito ritmi e modalità notevolmente differenziati. Il risultato è consistito sì in un intensivo corso di aggiornamento delle procedure parlamentari, ma altresì in un accrescimento delle asimmetrie tra Camera e Senato, con effetti negativi sull'assetto del bicameralismo paritario e della stessa forma di governo parlamentare.

Al Senato, il grosso delle innovazioni è stato apportato con un intervento riformatore del 1988, sotto la Presidenza di Giovanni Spadolini, con il quale furono «novellati» ben 46 articoli (di cui 7 introdotti *ex novo*): tra questi, la revisione delle modalità di votazione in nome della prevalenza del voto palese (peraltro già in precedenza più diffuso in quel ramo del Parlamento) e la generalizzazione del contingentamento dei tempi. Da allora è intervenuta una decina di ulteriori modifiche, di assai minore entità, le più significative delle quali hanno riguardato, oltre al sindacato ispettivo e alle procedure finanziarie e comunitarie, la composizione del consiglio di Presidenza (su cui si è assistito all'alternarsi di numerose soluzioni diverse: cfr. *infra*, cap. VI, par. 8). Portata dichiaratamente «organica» ha la riforma del regolamento del Senato approvata al termine della XVII Legislatura, il 20 dicembre 2017: con un consenso quasi unanime dei gruppi sono state introdotte importanti innovazioni alla disciplina dei gruppi parlamentari, volte a collegarli alle liste elettorali, e una serie di altre modifiche, anche di rilievo assai cospicuo, dirette a omogeneizzarsi, per taluni aspetti, alla disciplina vigente alla Camera, a potenziare il ruolo delle commissioni permanenti e a rendere più spediti e razionali i lavori parlamentari [Carboni e Magalotti 2018; Curreri 2017; Giupponi 2018]. La riforma si qualifica «organica» ma il suo vero filo conduttore, come espressamente rilevato dagli autori, è stato raccogliere tutte le modifiche e innovazioni sulle quali si è registrato un consenso ampio tra le maggiori forze politiche sia di maggioranza, sia di opposizione.

Alla Camera, invece, il percorso è risultato essere notevolmente più frammentato e travagliato, anche perché si partiva da un testo connotato da una figura presidenziale dotata di minori poteri.

Già le modifiche al regolamento della Camera approvate nel corso degli anni '80, tutte durante la Presidenza di Nilde Iotti, appaiono più numerose e riguardano, tra l'altro, la programmazione dei lavori (su cui si è tornati a più riprese), la durata degli interventi, la limitazione dei poteri dei Presidenti dei gruppi minori, la mozione di sfiducia individuale, gli effetti dei pareri delle commissioni. Nel 1988, poi, si realizzò, proprio sulla disciplina delle modalità di votazione, la rottura della «maggioranza regolamentare». Solo le forze del pentapartito, con la netta contrarietà del PCI, approvarono, infatti, il nuovo art. 49 del regolamento, con cui si sopprimeva l'obbligo di votazione finale dei progetti di legge a scrutinio segreto e si stabiliva la prevalenza del voto palese al posto di quella dello scrutinio segreto (cfr. *infra*, cap. VII, par. 4.5).

> **QUADRO 2.3.**
> **La riforma del regolamento del Senato approvata alla fine della XVII Legislatura**
>
> La parte più significativa della riforma, tanto sul piano politico quanto su quello sistematico, risiede in una serie di innovazioni alla disciplina dei requisiti richiesti per la formazione dei gruppi parlamentari. Il fine è consistito nell'eliminare gli incentivi attualmente esistenti alla mobilità dei parlamentari da un gruppo all'altro, con passaggi individuali o in drappelli, anche a seguito di scissioni più o meno rilevanti in seno a partiti politici. Una mobilità (giornalisticamente definita come «transfughismo») che ha finito per allontanare il panorama dei gruppi parlamentari, specie nella seconda parte della legislatura, da quello presentatosi ai cittadini nel momento elettorale.
> Per effetto del nuovo art. 14 del regolamento del Senato, per formare un gruppo non basta soddisfare esclusivamente requisiti numerici, ma altresì requisiti politico-elettorali. Più precisamente, perché un gruppo possa costituirsi non è più sufficiente che 10 senatori intendano farlo, ma il gruppo deve altresì «rappresentare un partito o movimento politico, anche risultante dall'aggregazione di più partiti o movimenti politici, che abbia presentato alle elezioni del Senato propri candidati con lo stesso contrassegno, conseguendo l'elezione di senatori».
> A completamento di questa revisione, in primo luogo, si aboliscono i gruppi «autorizzati» o «in deroga» (salvo il gruppo rappresentativo delle minoranze linguistiche). In secondo luogo, si introduce il divieto di istituire nuovi gruppi in corso di legislatura, a meno che non risultino dall'unione di gruppi già costituiti o anche dalla rottura di coalizioni composte da partiti o movimenti politici che si erano presentati con il proprio simbolo alle elezioni. Si prevede, in terzo e ultimo luogo, in caso di cambio di gruppo, la decadenza dalle cariche di Presidenti e membri dell'ufficio di Presidenza delle commissioni permanenti e da quelle di vicepresidente o segretario d'Assemblea (sempre che il cambio di gruppo non sia avvenuto indipendentemente dalla volontà dell'interessato).
> Una serie di misure che tendono a fissare il panorama politico-parlamentare, facendo sì che esso rispecchi in maniera più fedele possibile le risultanze delle elezioni, soprattutto eliminando incentivi alla frammentazione e alla mobilità fin qui esistenti. Questo obiettivo viene perseguito, comunque, senza violare il divieto di mandato imperativo di cui all'art. 67 Cost. (cfr. *supra*, cap. I, par. 2): il singolo parlamentare che decida di abbandonare il gruppo corrispondente al contrassegno con cui si è presentato alle elezioni resta libero, infatti, di iscriversi ad altro gruppo o al gruppo misto (salvo i senatori a vita, che sono ora abilitati a non iscriversi ad alcun gruppo).
> La riforma del regolamento del Senato consta altresì di una serie di ulteriori innovazioni, una delle cui ragioni di fondo pare essere avvicinare la disciplina del Senato a quella della Camera, con un'inversione perciò del già ricordato trend alla progressiva divaricazione delle regole procedurali tra i due rami del Parlamento. Vanno in questa direzione, innanzitutto, la nuova disciplina sul computo degli astenuti, volta a uniformarla a quella vigente alla Camera, in cui essi sono neutralizzati, ai fini del risultato della votazione; l'eliminazione poi delle due sedute giornaliere; l'adozione dei principi della disciplina della Camera per la sede redigente (con votazioni articolo per articolo e votazione finale da svolgersi in Assemblea); la riconduzione del lavoro pubblico alle materie di competenza della commissione lavoro, anziché della (già oberata) commissione affari costituzionali (analogamente a quel che accade alla Camera sin dal 1987); l'assimilazione della composizione delle commissioni politiche dell'Unione Europea a quella delle altre commissioni permanenti, con l'eliminazione perciò dell'appartenenza a un'ulteriore commissione permanente; la riserva pressoché esclusiva alla commissione politiche dell'Unione Europea della verifica sul rispetto del principio di sussidiarietà; l'abolizione del controllo da parte della commissione affari costituzionali sulla sussistenza dei presupposti di necessità e urgenza dei decreti-legge, sostituito da una questione pregiudiziale che un capogruppo o dieci senatori possono presentare in Assemblea; l'introduzione di una disciplina più dettagliata della questione di fiducia, volta tra l'altro a consentire un controllo del Presidente di Assemblea e della commissione bilancio sul testo su cui la fiducia viene posta, seppure al fine di determinare solo modifiche di tipo formale del testo in oggetto; l'avvicinamento della disciplina sulle richieste dello scrutinio segreto a quella vigente alla Camera (tra l'altro con la soppressione del riferimento alla tutela delle minoranze linguistiche, che aveva originato ad esempio effetti perversi nell'iter della revisione costituzionale); l'adozione di modalità di verifica del numero legale meno defatiganti e più simili a quelle in vigore alla Camera; in caso di mancato seguito dei pareri della commissione bilancio, l'obbligo – già previsto alla Camera – di votare gli emendamenti corrispondenti alle condizioni non recepite; e, infine, anche la previsione di un codice di condotta dei senatori, da adottarsi da parte del consiglio di Presidenza.
> In direzione convergente, quella cioè di un funzionamento meglio coordinato tra i due rami del Parlamento, vanno anche le previsioni di ulteriori procedure «intercamerali»: in particolare, consentendo riunioni congiunte delle omologhe commissioni di Camera e Senato per procedere a informative e comunicazioni del Governo e altresì ad audizioni dei candidati proposti dal Governo, prima di ascoltare il parere parlamentare sulle nomine in questione.
> A queste misure si aggiunge una serie di interventi riguardanti altri istituti del diritto parlamentare, ispirati per larga parte alla volontà di valorizzare il lavoro delle commissioni, nella consapevolezza che è dalla loro capacità decisionale che derivano la forza di un Parlamento e la sua capacità di incidere sul sistema istituzionale e sulla società.
> Di notevole rilievo appare, almeno sul piano simbolico, la novità che più direttamente riguarda il procedimento legislativo, ossia l'assegnazione, di regola, dei progetti di legge alle commissioni in sede deliberante o in sede redigente. In coerenza con questa opzione, il regolamento stabilisce di riservare all'attività delle commissioni uno spazio assai ampio: due settimane dei lavori parlamentari, non coincidenti con i lavori dell'Assemblea, sono infatti destinate alle commissioni, permanenti, speciali e bicamerali.
> Si introducono poi una serie di elementi tipici di uno statuto dell'opposizione, a integrazione di quelli – invero piuttosto deboli – già previsti. Tra questi, spicca il diritto per i capigruppo che rappresentano almeno un terzo dei senatori di chiedere la convocazione della giunta per il regolamento su questioni di interpretazione regolamentare. Questo potenziamento del ruolo della giunta per il regolamento avviene, non a caso, contestualmente a un mutamento delle regole sulla sua composizione, volto a garantire il rispetto del principio di proporzionalità tra i gruppi, e dunque a evitare che le opposizioni possano avere la maggioranza in tale giunta.
> Va segnalata, nella medesima chiave, anche la spettanza della Presidenza della giunta delle elezioni e delle immunità a un senatore appartenente a un gruppo di opposizione. O ancora la revisione della disciplina volta a riservare una quota di tempo alle iniziative sottoscritte da almeno un terzo dei senatori, in sostituzione di quella introdotta nel 1988, che aveva riscontrato numerosi problemi applicativi.
> Qualche ulteriore intervento, pur senza pretese di completezza, merita di essere richiamato: una generalizzata diminuzione dei tempi di parola, con un incremento delle discussioni limitate a un rappresentante per gruppo; una diminuzione delle votazioni per alzata di mano e di quelle a scrutinio elettronico senza registrazione dei nomi (con cui le prime di regola vengono sostituite) e un correlativo incremento delle votazioni a scrutinio nominale elettronico, previste in particolare per le questioni incidentali (pregiudiziale e sospensiva) e per le proposte di coordinamento formale; la possibilità di adottare forme più intense (attraverso impianti audiovisivi) di pubblicità delle sedute in commissione, anche al di fuori delle sedi redigente e deliberante, su richiesta (a maggioranza) della stessa commissione e previa autorizzazione del Presidente del Senato; infine, un adeguamento terminologico ad alcune innovazioni legislative intervenute, ad esempio quelle che hanno comportato lo sdoppiamento della «legge comunitaria» annuale o quelle che hanno invece determinato la scomparsa della legge finanziaria (poi legge di stabilità), riconducendone i contenuti all'interno della legge di bilancio.
> Infine, per la loro connessione con la revisione costituzionale respinta dal referendum del 4 dicembre 2016, vanno richiamate, in primo luogo, la soppressione delle norme regolamentari che disciplinavano i rapporti con il CNEL; in secondo luogo, la previsione di un regime a tempi garantiti per l'esame delle proposte di legge di iniziativa popolare; in terzo e ultimo luogo, la nuova disciplina degli effetti della dichiarazione d'urgenza, che costruisce una sorta di corsia preferenziale, con iscrizione a termine certo nel programma dei lavori dell'aula, per i disegni di legge sui quali, su iniziativa di almeno un decimo dei senatori, sia stata deliberata l'urgenza con voto dell'Assemblea.

Ulteriori revisioni si sono poi avute nel 1990 (essenzialmente riguardo alla programmazione dei lavori e alle stesse procedure da seguire per le modifiche regolamentari) e, soprattutto, nell'autunno 1997.

Quest'ultimo intervento riformatore, realizzato in coincidenza con lo svolgimento dei lavori della commissione bicamerale per le riforme costituzionali presieduta da Massimo D'Alema (e completato da alcune modifiche approvate nel 1999), appare di peculiare importanza, in quanto costituisce il principale (seppur assai parziale), tentativo di adeguamento dei regolamenti parlamentari all'evoluzione in senso maggioritario e bipolare della forma di governo italiana [Mezzanotte 2001]. A questo scopo, ci si propose, da un lato, di prevedere «tempi certi per la maggior parte delle deliberazioni», grazie a una disciplina più cogente della programmazione dei lavori e alla tendenziale generalizzazione del contingentamento dei tempi; di valorizzare, dall'altro, l'istruttoria nelle commissioni parlamentari e le funzioni di controllo, anche mediante il riconoscimento di «significativi diritti alle opposizioni» e, correlativamente, di «specifici doveri del Governo nei confronti delle richieste di informazioni e di dati, formulate anche da minoranze» [Violante 1998].

Tuttavia, si è trattato di un tentativo tutt'altro che sistematico, che non ha inteso intaccare la tradizionale organizzazione della Camera per gruppi (a prescindere dalla loro collocazione alla maggioranza e all'opposizione: nozioni che hanno fatto la loro comparsa solo nella disciplina della programmazione dei lavori e nella composizione del comitato per la legislazione) e che, soprattutto, non è riuscito a mantenere, in sede applicativa, l'equilibrio originariamente delineato (per effetto del quale la riforma fu approvata anche dall'allora opposizione di centro-destra). Se la riforma ha conseguito i suoi effetti nell'assicurare una maggiore efficienza alla «macchina» parlamentare, garantendo anche alla Camera l'effettivo rispetto della programmazione dei lavori, si è invece assistito al sostanziale fallimento (o comunque all'elusione) dell'istruttoria legislativa nelle commissioni parlamentari e alla scarsa tenuta degli obblighi posti nei confronti del Governo (emblematica è, in tal senso, la deludente applicazione del *Premier question time* a partire dalla XIV Legislatura: cfr. *infra*, cap. VIII, par. 2).

Ancorché in assenza di una revisione sistematica dei regolamenti parlamentari in grado di renderli maggiormente coerenti con la forma di governo a meccanica maggioritaria e bipolare e con i nuovi caratteri dello Stato – profondamente mutati per effetto dell'accelerazione subita dal processo di integrazione europea e, quanto al rapporto con le autonomie territoriali, dopo la revisione del titolo V della seconda parte della Costituzione –, il diritto parlamentare non è risultato irrilevante, né è rimasto fermo. Esso, infatti, da un lato, ha senza dubbio giocato come fattore di incoraggiamento dell'ulteriore frammentazione del quadro politico che si è prodotta dal 1993 in poi (come attesta il fatto che la disciplina sulla formazione dei gruppi parlamentari sia rimasta sostanzialmente inalterata, almeno fino al 2017, nonostante il mutare delle leggi elettorali: cfr. *infra*, cap. V, par. 5); dall'altro, è stato caratterizzato da un processo involutivo, per effetto del quale la prassi sembra avere guadagnato spazio ai danni della norma scritta [Piccione 2007; Bergonzini 2008], senza però che essa si sia formata e consolidata sulla base di un ampio consenso, trasformandosi in convenzione o in consuetudine costituzionale.

Questo dato, unitamente alla permanenza di istituti «estremi» (si pensi alla questione di fiducia su *maxiemendamenti* o ai *decreti-legge omnibus*: cfr. *infra*, cap. VIII, parr. 4.5 e 6.5), affermatisi in ben altri contesti, quando cioè i Governi erano pressoché completamente in balìa dei mutevoli orientamenti dei gruppi di maggioranza, fa sì che si sia autorevolmente diffusa la critica secondo cui si sarebbe riscontrata, in talune fasi, la vigenza di un principio «supermaggioritario» [Manzella 2002; Elia 2005], con tutte le contraddizioni, tuttavia, di un principio non esplicitamente affermato (e perciò privo delle connesse attribuzioni di responsabilità e non corredato dagli indispensabili contrappesi, né da un rafforzamento delle garanzie).

Anche la XVI Legislatura (che pure si era inaugurata con la presentazione di una serie di impegnativi progetti di revisione dei regolamenti di Camera e Senato [Gianfrancesco e Lupo 2009] e si è chiusa con l'elaborazione di significative proposte bipartisan (come quella elaborata da Quagliariello e Zanda [su cui Lupo e Perniciaro 2012]), ha finito per deludere le attese e per confermare l'incapacità del Parlamento italiano di procedere alla necessaria opera di autoriforma. Fanno eccezione soltanto le norme introdotte, alla Camera, in materia di autodichia, in risposta a un'importante pronuncia della Corte europea dei diritti dell'uomo (cfr. *infra*, cap. III, par. 2.5 e cap. VI, par. 9) e la disciplina sul finanziamento e sulle forme di controllo sulla gestione dei gruppi parlamentari, approvate in entrambi i rami del Parlamento nell'autunno 2012, al termine della XVI Legislatura, sull'onda degli scandali relativi all'utilizzo a fini personali di risorse spettanti a gruppi e partiti e, più in generale, delle polemiche sui cosiddetti «costi» della politica (cfr. *infra*, cap. III, par. 4 e cap. V, par. 5.3).

La XVII Legislatura ha seguito, in proposito, un percorso tutt'altro che lineare. Apertasi con la consapevolezza della necessità di riformare il Parlamento italiano (riconosciuta sia dai «gruppi di lavoro» costituiti dal Presidente Napolitano al Quirinale, sia dalla commissione Letta-Quagliariello insediatasi in seno al Governo), si è poi sviluppata senza che alla progettazione di revisione del bicameralismo paritario si accompagnasse un'opera di revisione regolamentare «a Costituzione invariata»: il tentativo avviato dalla Presidente della Camera Boldrini [su cui cfr. Ibrido 2014; Lupo 2014a] è infatti fallito a causa delle divisioni registratesi sulla parallela revisione costituzionale e, soprattutto, sulla nuova legge elettorale di cui alla legge n. 52 del 2015. La reiezione della prima, con il referendum costituzionale del 4 dicembre 2016, e la dichiarazione di illegittimità costituzionale di significativi elementi della seconda, con la sentenza n. 35 del 2017 della Corte costituzionale, hanno riazzerato il percorso, rendendo ancora più urgenti riforme condivise dei regolamenti di Camera e Senato e una nuova legge elettorale [Lippolis e Lupo, 2017; Bassanini e Manzella, 2017]. In questo senso, del resto, ha spinto il «monito» collocato alla fine della sentenza n. 35 del 2017 laddove, in coerenza con le indicazioni formulate in più sedi dal Presidente della Repubblica Mattarella, la Corte ha avvertito che «l'esito del referendum ex art. 138 Cost. del 4 dicembre 2016 ha confermato un assetto costituzionale basato sulla parità di posizione e funzioni delle due Camere elettive. In tale contesto, la Costituzione, se non impone al legislatore di introdurre, per i due rami del Parlamento, sistemi elettorali identici, tuttavia esige che, al fine di non compromettere il corretto funzionamento della forma di governo parlamentare, i sistemi adottati, pur se differenti, non ostacolino, all'esito delle elezioni, la formazione di maggioranze parlamentari omogenee» (cfr. anche *infra*, cap. V, par. 2.1).

Un «monito», da intendersi in modo estensivo, che segna una svolta nel tormentato percorso istituzionale italiano e, al contempo, propone una chiave di lettura della forma di governo e del bicameralismo. Esso, in altri termini, sarebbe stato tradito non solo ove si fossero mantenute leggi elettorali difformi tra i due rami del Parlamento, suscettibili di originare maggioranze diverse, ma altresì allorquando, pur in presenza di leggi elettorali simili, fossero i regolamenti parlamentari, approvati da ciascuna Camera ai sensi dell'art. 64, comma 1, Cost., a creare artificiali disomogeneità e asimmetrie tra le posizioni espresse dai due rami del Parlamento.

Dopo il referendum costituzionale del 4 dicembre 2016 e dopo questo monito, torna cioè di attualità, lasciati alle spalle oltre tre decenni di tentativi falliti di riforma del bicameralismo al fine di differenziare tra loro i due rami del Parlamento, la lettura di Camera e Senato non come due distinti e autonomi organi costituzionali, bensì come articolazioni di un (unico) organo costituzionale, il Parlamento [Manzella 2003a; *contra*, Mazziotti di Celso 1981].

In questa prospettiva vanno collocate molte delle innovazioni introdotte dalla riforma del regolamento del Senato, in particolare quella cruciale, sul computo degli astenuti, che elimina forse la principale e storica asimmetria tra i regolamenti delle due Camere. Mentre il Senato è riuscito, in pochissime settimane, a dar seguito al processo di riforma del suo regolamento, alla Camera il relativo percorso, che pure aveva avuto modo di svilupparsi nella prima parte della legislatura, non ha più ripreso vigore all'indomani del referendum costituzionale.