# 4
**CAPITOLO 4**
**Lo status dei parlamentari**

In questo capitolo s'illustrano i principali diritti che spettano al parlamentare in quanto tale, al fine di assicurare a lui e, conseguentemente, agli organi parlamentari una sfera di autonomia decisionale rispetto agli altri poteri (un tempo nei confronti soprattutto dell'Esecutivo, oggi nei riguardi prevalentemente dell'ordine giudiziario). Si dà conto, perciò, del sistema delle immunità (che comprende l'insindacabilità e l'inviolabilità) e dell'indennità spettante a ogni parlamentare. Lo *status* di deputati e senatori è caratterizzato altresì da alcuni doveri, tra cui quello – ora codificato dai regolamenti – di partecipazione alle sedute.

## 1. UNA SERIE DI GARANZIE A TUTELA DELLA FUNZIONE PARLAMENTARE

Ai deputati e ai senatori le norme costituzionali attribuiscono una serie di poteri, facoltà e garanzie: in particolare, le immunità (art. 68) e l'indennità (art. 69). Tali previsioni sono integrate da disposizioni di legge e, soprattutto, dai regolamenti parlamentari. Questo complesso di attribuzioni, che devono essere intese non come diritti a tutela del singolo, bensì come situazioni giuridiche di natura individuale, ma strettamente inerenti alla funzione del parlamentare, costituisce lo *status*, la condizione giuridica del Parlamento stesso. Si tratta, in altri termini, di situazioni individuali tutelate per assicurare l'indipendenza degli organi parlamentari.

In proposito, la Corte costituzionale (sentenza n. 231 del 1975) ha affermato – in un passaggio che si atteggia a riepilogo dei relativi istituti – che «l'indipendenza delle Camere (riflettentesi naturalmente sui loro organi) si articola, nella normativa direttamente dettata dal testo costituzionale, nell'autonomia organizzativa e normativa spettante a ciascuna di esse ("riserva di regolamento": art. 64, comma 1); nella loro esclusiva competenza alla convalida dei propri membri (art. 66); nella non responsabilità dei medesimi "per i voti dati e le opinioni espresse nell'esercizio delle loro funzioni" (art. 68, comma 1: immunità, sotto questo aspetto, assoluta, che, in omaggio al principio democratico-rappresentativo [art. 122, ultimo comma, estende anche ai membri dei Consigli regionali), oltre che nella immunità, che può dirsi relativa, di cui al comma 2 del detto art. 68».

Lo *status* di parlamentare si acquista dal momento della proclamazione, atto conclusivo del procedimento elettorale. La proclamazione avviene o dagli uffici elettorali o, per i subentranti (nel caso dei parlamentari proclamati eletti in più Regioni), dalla giunta (provvisoria) delle elezioni (art. 3, comma 2, r.C. e art. 2 r.S.). Nel caso dei «senatori di diritto e a vita» (ossia gli ex Presidenti della Repubblica), lo *status* di parlamentare si acquista automaticamente, al momento stesso in cui cessano dalla carica di Capo dello Stato; i «senatori a vita di nomina presidenziale», infine, diventano tali dal momento della comunicazione al Senato della loro nomina.

La proclamazione, tuttavia, non garantisce, da sola, l'acquisto irrevocabile dello *status*. Esso è attribuito sotto la condizione risolutiva che l'elezione non sia annullata dalla Camera d'appartenenza, occorrendo che, anzi, da questa venga convalidata. A norma dell'art. 66 Cost. spetta, infatti, a ciascuna Camera giudicare i «titoli di ammissione dei suoi componenti», con l'espressione «titoli di ammissione» la Costituzione fa riferimento alla regolarità delle elezioni e alla mancanza di cause di ineleggibilità e incompatibilità, che potrebbero anche sopraggiungere in un momento successivo all'elezione. V'è infine la nuova categoria dell'incandidabilità (decreto legislativo n. 235 del 2012).

Oltre che quando sia la Camera stessa ad accertare (con i procedimenti di cui si dirà *infra*, cap. V, parr. 3 e 4) la mancanza dei requisiti per l'elezione di un parlamentare, la cessazione dalla carica di parlamentare avviene, come è evidente, per la fine della legislatura, oppure per effetto di una sentenza che stabilisca l'interdizione dai pubblici uffici ovvero per dimissioni. La decisione finale spetta sempre alla Camera di appartenenza. Le dimissioni di un parlamentare, indirizzate al Presidente, devono essere annunciate all'Assemblea. Se esse sono dovute alla circostanza che il dimissionario riveste incarichi incompatibili col mandato parlamentare, delle dimissioni si prende semplicemente atto, senza dibattito e senza voto. Se invece sono motivate da ragioni diverse dall'incompatibilità (e dunque, per lo più, da forti convincimenti politici), esse devono essere accolte dall'Assemblea con un voto esplicito, a scrutinio segreto. Nella prassi, di solito, se date per ragioni politiche o personali, le dimissioni non vengono accolte in prima battuta¹.

L'insieme di tali garanzie è periodicamente sottoposto a critica, in nome di una (asserita) rigorosa applicazione del principio di eguaglianza e, per gli aspetti dello *status* che configurano limitazioni al potere giudiziario, alla luce dei mutamenti intervenuti rispetto a quando tale potere era privo delle garanzie di indipendenza dall'Esecutivo che oggi lo contraddistinguono.

Eppure, in un sistema politico-istituzionale, come quello italiano, in cui il potere politico ha tradizionalmente rapporti problematici, quando non apertamente conflittuali, con il potere giudiziario, tali istituti mantengono molta della loro efficacia nel garantire autonomia ai processi decisionali che in Parlamento si svolgono, pur prestandosi naturalmente a essere utilizzati in modo improprio dal potere politico.

Da qui la perenne difficoltà di individuare un equilibrio soddisfacente tra la tutela del libero funzionamento delle Assemblee parlamentari (e dei supremi organi costituzionali in genere: cfr. *infra*, cap. VI, par. 6), da un lato, e l'applicazione dei principi dello Stato di diritto, che possono subire solo deroghe previste in Costituzione e comunque di entità proporzionata, dall'altro. Equilibrio la cui determinazione viene, ormai quasi sistematicamente, affidata, in mancanza di efficaci forme di *self-restraint* e di leale collaborazione tra i poteri interessati, alla Corte costituzionale, in sede di risoluzione di conflitti di attribuzione tra i giudici e le Camere; si pensi non solo a tutti i conflitti, davvero numerosi, relativi all'art. 68 Cost. (di cui si tratterà nei paragrafi immediatamente successivi), ma anche al filone – meno ricco – dei conflitti concernenti il riconoscimento, da parte del giudice e a favore del parlamentare-imputato, di un «legittimo impedimento» alla partecipazione al processo in caso di concomitante svolgimento di lavori parlamentari (si vedano le sentenze n. 225 del 2001 e n. 451 del 2005, relative all'on. Previti; n. 263 del 2003, relativa all'on. Matacena; e n. 284 del 2004, relativa all'on. Cito).

## 2. LE IMMUNITÀ PARLAMENTARI

### 2.1. Le origini, tra Inghilterra e Francia

Fra le prerogative che costituiscono lo *status* del parlamentare vengono in considerazione innanzitutto le cosiddette «immunità»: termine con il quale si indica in genere l'insieme dei meccanismi di tutela previsto nell'art. 68 Cost., frutto di una storica sedimentazione a garanzia dell'indipendenza e del regolare funzionamento delle Camere di fronte agli altri poteri dello Stato. Si tratta di veri e propri divieti rivolti agli altri poteri, innanzitutto al giudiziario.

La prima delle immunità a essere stata codificata, anche storicamente, è l'insindacabilità. Secondo l'art. 68, comma 1, Cost., i parlamentari non possono essere chiamati a rispondere delle *opinioni espresse e dei voti dati nell'esercizio delle loro funzioni*. Si tratta di una garanzia sostanziale, che protegge i parlamentari da ogni specie di responsabilità (non solo penale, ma anche civile e amministrativa) per tutte le decisioni e per tutte le manifestazioni del pensiero che hanno avuto luogo «nell'esercizio delle loro funzioni». Già nel Trecento, il giovane Parlamento inglese, nell'affermare la propria autorità, denunciò i costumi scandalosi della Corona e della sua corte e seppe resistere alla volontà del Re che voleva censurare questa discussione attraverso la condanna dei suoi protagonisti. Il Re fu costretto dal Parlamento ad annullare una sentenza di condanna pronunciata su suo ordine, e a riconoscere quindi la libertà di parola e di discussione in Parlamento. Questa libertà, tramontata l'assolutismo, fu iscritta nel *Bill of Rights* del 1689, dopo la «Gloriosa rivoluzione». Secondo l'art. 9 del *Bill*, la libertà di parola in Parlamento non può essere ostacolata o contestata né in sede giudiziaria, né in alcuna altra sede diversa da quella parlamentare [Zagrebelsky 1979].

Un secolo e due secoli dopo, l'Assemblea nazionale francese, nel momento in cui affermava la sua indipendenza dal Sovrano, sancì invece, in aggiunta alla prima, una garanzia di tipo procedurale, ossia l'«inviolabilità» della persona di ciascun deputato senza il consenso della Camera di appartenenza. Non solo, dunque, l'irresponsabilità per le opinioni espresse dai parlamentari o per l'esercizio delle loro funzioni, ma anche il divieto di perseguire, arrestare o detenere un deputato senza l'autorizzazione dell'Assemblea stessa. Il parlamentare può essere arrestato «in caso di flagranza, o in forza di un mandato di cattura; ma verrà data immediata notizia al corpo legislativo; e l'azione giudiziale potrà essere continuata solo dopo che il corpo legislativo avrà deciso che vi è *luogo all'accusa*» (tit. III, cap. I, sez. V, artt. 7 e 8 della Costituzione del 1791). A sostegno di questa tutela, fu evocata la questione della spettanza della sovranità. L'Assemblea nazionale rivendicava non solo la propria libertà, ma anche una sorta di preminenza sugli altri poteri dello Stato. Come a suo tempo il Sovrano, anche il corpo rappresentativo si proponeva dunque come «inviolabile». Il modello francese fu quello seguito dallo Statuto albertino [Cerise 2011].

La Carta fondamentale del Regno, di Sardegna prima e d'Italia poi, prevedeva sia l'insindacabilità per le opinioni espresse e i voti dati nelle Camere (art. 51), sia che – durante le sessioni parlamentari e i periodi immediatamente precedenti e successivi – nessun deputato potesse essere arrestato, fuori del caso di flagrante delitto, né tradotto in giudizio senza il previo consenso della Camera (artt. 45 e 46).

Dopo lo svuotamento delle prerogative parlamentari realizzato dal regime fascista (compiutosi il 9 novembre 1926, quando furono dichiarati decaduti i deputati «aventiniani», ossia coloro che, per protesta dopo il delitto Matteotti, avevano deciso di non partecipare più ai lavori parlamentari), la Costituente, senza contrasti, ripristinò, con limitate varianti, la disciplina statutaria delle immunità, sia relativamente all'insindacabilità, sia riguardo all'inviolabilità (inclusa la cosiddetta autorizzazione a procedere).

Mentre l'insindacabilità esplica i suoi effetti su tutti i procedimenti giurisdizionali e non viene meno con la cessazione dello *status* di parlamentare (ovviamente, per le opinioni e i voti espressi quando lo *status* sussisteva), l'inviolabilità si applica solo ed esclusivamente fin tanto che il parlamentare è in carica².

Inoltre, l'insindacabilità è tendenzialmente automatica nella sua applicazione, sempre che si riferisca a opinioni espresse nell'esercizio delle funzioni parlamentari (come si vedrà, è appunto questo il problema che le Camere prima, e la Corte costituzionale poi, sono chiamate a dirimere), mentre l'inviolabilità è superabile con l'autorizzazione da parte della Camera di appartenenza, la quale può dare il «via libera» alle misure coercitive o investigative nei confronti del parlamentare.

> **QUADRO 4.1.**
> **Il testo originario dell'art. 68 Cost. e quello attualmente vigente**
>
> Il testo dell'art. 68 Cost. entrato in vigore il 1° gennaio 1948:
> «I membri del Parlamento non possono essere perseguiti per le opinioni espresse e per i voti dati nell'esercizio delle loro funzioni. Senza autorizzazione della Camera alla quale appartiene, nessun membro del Parlamento può essere sottoposto a procedimento penale; né può essere arrestato, o altrimenti privato della libertà personale, o sottoposto a perquisizione personale o domiciliare, salvo che sia colto nell'atto di commettere un delitto per il quale è obbligatorio il mandato o l'ordine di cattura.
> Uguale autorizzazione è richiesta per trarre in arresto o mantenere in detenzione un membro del Parlamento in esecuzione di una sentenza anche irrevocabile».
> E il testo revisionato dalla legge costituzionale n. 3 del 1993:
> «I membri del Parlamento non possono essere chiamati a rispondere delle opinioni espresse e dei voti dati nell'esercizio delle loro funzioni.
> Senza autorizzazione della Camera alla quale appartiene, nessun membro del Parlamento può essere sottoposto a perquisizione personale o domiciliare, né può essere arrestato o altrimenti privato della libertà personale, o mantenuto in detenzione, salvo che in esecuzione di una sentenza irrevocabile di condanna, ovvero se sia colto nell'atto di commettere un delitto per il quale è previsto l'arresto obbligatorio in flagranza.
> Analoga autorizzazione è richiesta per sottoporre i membri del Parlamento ad intercettazioni, in qualsiasi forma, di conversazioni o comunicazioni e a sequestro di corrispondenza.

### 2.2. L'insindacabilità delle opinioni espresse nell'esercizio delle funzioni

Il comma 1 dell'art. 68 Cost. sancisce, come si è accennato, l'irresponsabilità dei parlamentari per le opinioni espresse e i voti dati; i commi 2 e 3 stabiliscono l'inviolabilità.

Fino al 1993, vigente cioè l'autorizzazione a procedere (su cui cfr. *infra*, par. 2.3), la questione dell'estensione dell'insindacabilità – l'individuazione quindi, in concreto, degli atti coperti da questa garanzia – non assumeva una rilevanza centrale. Tutte le manifestazioni di opinione, consistessero esse o meno nel compimento di un atto tipico della funzione parlamentare, venivano frequentemente contestate con la querela in sede penale ed erano coperte con il sistematico diniego dell'autorizzazione a procedere da parte della Camera di appartenenza (si parlava a questo proposito di «insindacabilità indicata»).

Per molto tempo, almeno sino agli anni '70, non si registrarono significative tensioni tra giudici e Parlamento. Da allora, questioni iniziarono a sorgere: a fronte di iniziative del giudice civile, che sfuggivano al blocco rappresentato dal diniego di autorizzazione a procedere; ovvero a fronte del venir meno dell'«usbergo» della mancata autorizzazione, una volta finita la legislatura, per i parlamentari non rieletti.

> **QUADRO 4.2.**
> **La sentenza n. 1150 del 1988 della Corte costituzionale: l'archetipo dei conflitti di attribuzione sull'applicazione dell'art. 68 Cost.**
>
> La Corte costituzionale, chiamata a decidere un conflitto di attribuzione tra poteri, sollevato da un giudice che riteneva ingiustamente lesa la propria sfera di competenza da un esercizio arbitrario del potere delle Camere di dichiarare l'insindacabilità del comportamento di un proprio componente, rivendicò a sé stessa la possibilità di sottoporre a verifica il corretto «uso» di tale potere parlamentare.
> Per dirla con le parole della Corte: «In quanto valutazione nei limiti della fattispecie indicata dall'art. 68, comma 1, e solo entro questi limiti legittimamente esercitato, il potere valutativo delle Camere non è arbitrario o soggetto soltanto a una regola interna di *self-restraint*. Nella Costituzione, che riconosce i diritti inviolabili dell'uomo (fra cui il diritto all'onore e alla reputazione) come valori fondanti dell'ordinamento giuridico e prevede un organo giurisdizionale di garanzia costituzionale, il detto potere è soggetto a un controllo di legittimità, operante con lo strumento del conflitto di attribuzione, a norma degli artt. 134 Cost. e 37 della legge n. 87 del 1953, e perciò circoscritto ai vizi che incidono, comprimendola, sulla sfera di attribuzioni dell'autorità giudiziaria».
> Pertanto, in concreto: «Qualora il giudice di una causa civile di risarcimento dei danni, promossa da una persona lesa da dichiarazioni diffamatorie fatte da un deputato o senatore in sede extraparlamentare, reputi che la delibera della Camera di appartenenza, affermante l'irresponsabilità del proprio membro convenuto in giudizio, sia il risultato di un esercizio illegittimo (o, come altri si esprimono, di "cattivo uso") del potere di valutazione, può provocare il controllo della Corte costituzionale sollevando davanti a questa conflitto di attribuzione».
> Cadeva così il principio, indiscusso dai tempi dello Statuto albertino, secondo il quale l'unico interprete della portata della prerogativa è il Parlamento (e, nella specie, veniva annullata una delibera del Senato, per vizio *in procedendo*).
> Nasceva così un nuovo tipo di conflitto di attribuzioni tra poteri [Martinelli 2002]: quello per indebita qualificazione di un comportamento come rientrante all'interno dell'«ombrello» dell'insindacabilità parlamentare di cui all'art. 68, primo comma, Cost.

A ciò, le Camere reagirono con una serie di pronunce che davano applicazione diretta alla garanzia di cui al comma 1 dell'art. 68 Cost., facendo perciò valere l'insindacabilità ogni qualvolta si verificasse un semplice collegamento tra le dichiarazioni contestate del parlamentare e quelle rese nell'esercizio della funzione parlamentare. Queste tensioni trovarono una loro prima e importante soluzione con la già ricordata (cfr. *supra*, cap. III, par. 2.2) sentenza n. 1150 del 1988.

La scomparsa dell'autorizzazione a procedere ha indotto le Camere a sviluppare ulteriormente, dal 1993 in poi, l'interpretazione estensiva dell'insindacabilità, espressamente riferita a ogni forma di azione giurisdizionale (mediante la sostituzione della parola «perseguiti» con «chiamati a rispondere»), rimasta lo strumento principale, se non l'unico, per difendere i comportamenti dei parlamentari da iniziative degli stessi parlamentari.

La Corte costituzionale, dopo aver, in un primo momento, sostanzialmente rispettato le interpretazioni fornite dalle Camere, si risolse nel 1998 (sentenza n. 289) ad annullare una delibera parlamentare in materia di insindacabilità. Ne è seguita una giurisprudenza costituzionale che, con il tempo, è andata precisando come la prerogativa dell'insindacabilità si estenda solo ai comportamenti strumentali all'esercizio delle attribuzioni parlamentari. Non basta che vi sia, secondo la Corte, un occasionale collegamento tra il comportamento contestato al parlamentare in giudizio e lo svolgimento del suo mandato, occorrendo invece un «nesso funzionale»: ossia una sostanziale identità tra le espressioni contestate – ad esempio, come diffamatorie – dal giudice al deputato o al senatore e la sua attività parlamentare (sentenze nn. 10 e 11 del 2000).

Per i comportamenti tenuti fuori delle aule parlamentari, la connessione può essere rintracciata con atti tipici della funzione parlamentare, come un'interrogazione o un'interpellanza, il cui contenuto, ad esempio, venga successivamente divulgato fuori del Parlamento, in una conferenza stampa o in un comizio; ma anche – e qui la giurisprudenza sembra trascurare la simmetria con i poteri di verifica dell'ammissibilità degli atti parlamentari spettanti al Presidente d'Assemblea (cfr. *infra*, cap. VIII, par. 2.6) – ove tale connessione sia riscontrabile con atti atipici (come una lettera tra parlamentari o una proposta di interrogazione non giudicata ammissibile dal Presidente d'Assemblea, rispettivamente, Corte cost. n. 219 del 2002 e n. 379 del 2003). Non può invece, sempre secondo la Corte, essere ricondotta sotto l'ombrello della «funzione parlamentare» tutta l'attività politica svolta dal deputato o dal senatore, anche se questa divenga oggetto, ma in un momento successivo, di un atto parlamentare (sentenze n. 521 del 2002, n. 347 del 2004 e n. 133 del 2018).

Il legislatore è successivamente intervenuto per cercare di definire l'ambito applicativo dell'insindacabilità. La legge n. 140 del 2003, all'art. 3, chiarisce che l'insindacabilità «si applica in ogni caso per la presentazione di disegni o proposte di legge, emendamenti, ordini del giorno, mozioni e risoluzioni, per le interpellanze e le interrogazioni, per gli interventi nelle Assemblee e negli altri organi delle Camere, per qualsiasi espressione di voto comunque formulata, per ogni altro atto parlamentare, per ogni altra attività di ispezione, di divulgazione, di critica e di denuncia politica, connessa alla funzione di parlamentare, espletata anche fuori del Parlamento».

I primi commentatori avevano segnalato le potenzialità, insite nel riferimento alla «funzione di parlamentare», nel senso di un ampliamento dell'ambito dell'insindacabilità, che avrebbe potuto coprire anche comportamenti genericamente riconducibili all'attività politica del parlamentare [Manzella 2003a]. Tuttavia, la Corte costituzionale ha subito chiuso ogni spiraglio, escludendo che questa norma legislativa abbia ampliato l'ambito dell'immunità come risultante dalla propria giurisprudenza. La Corte – con un'importante sentenza interpretativa di rigetto, la n. 120 del 2004 – ha escluso che la legge n. 140 del 2003 abbia eliminato la necessità del «nesso funzionale» tra le opinioni espresse dal parlamentare fuori del Parlamento, assunte come diffamatorie, e l'esercizio di funzioni parlamentari. Ha riaffermato invece che queste rientrano nell'area dell'insindacabilità solo se costituiscono «divulgazione chiara e riproduzione» di attività parlamentari. Principio, questo, fissato con chiarezza nelle citate sentenze nn. 10 e 11 del 2000 e da allora sempre ribadito: da ultimo, nelle sentenze n. 35 del 2014 e n. 144 del 2015, ove la Corte ha chiarito che non compete in collegamento diretto opinioni espresse e atti della funzione finirebbe per attribuire al parlamentare «la selezione dei temi politici da divulgare al punto di rendere lo stesso parlamentare arbitro dei confini entro i quali far operare la garanzia dell'insindacabilità», così trasformando l'immunità funzionale in un privilegio personale.

In una ulteriore pronuncia (con cui ha censurato una previsione del legislatore ordinario volta a introdurre la sospensione del processo penale per le alte cariche dello Stato: legge n. 124 del 2008, il c.d. «lodo Alfano»), la Corte ha precisato che «il legislatore ordinario, in tema di prerogative (e cioè di immunità intese in senso ampio), può intervenire solo per attuare, sul piano procedimentale, il dettato costituzionale, essendogli preclusa ogni eventuale integrazione o estensione di tale dettato». Ciò perché la disciplina delle prerogative contenuta nel testo della Costituzione deve «essere intesa come uno specifico sistema normativo, frutto di un particolare bilanciamento e assetto di interessi costituzionali; sistema che non è consentito al legislatore ordinario alterare *né in peius né in melius*» (sent. n. 262 del 2009).

La legge n. 140 del 2003 ha cristallizzato per una serie di altri principi di ordine procedimentale, così codificando regole non scritte che si erano andate consolidando nei rapporti tra giudici e Parlamento quanto all'applicazione del comma 1 dell'art. 68 Cost. [Lasorella 1999], una volta venuta meno l'autorizzazione a procedere, e in assenza di specifiche disposizioni attuative dettate dal legislatore³ e di aggiornate previsioni dei regolamenti parlamentari (rimasti fermi, sulla disciplina anteriore al 1993, riferita a un istituto, quello dell'autorizzazione a procedere, ormai non più esistente: art. 13 r.S. e art. 18 r.C.).

Innanzitutto, va discussa la «pregiudizialità parlamentare». Secondo l'art. 3 della legge n. 140 del 2003 il giudice, di fronte all'invocazione della prerogativa parlamentare, o ritiene il comportamento coperto dall'insindacabilità e se lo dichiara, chiudendo il processo con il rigetto della domanda risarcitoria o con l'assoluzione; oppure sospende il procedimento e attende la delibera della Camera interessata, cui deve trasmettere gli atti. La pregiudizialità, oggetto di molti rilievi critici [Romboli 1994; Panizza 1995; Pace 1996b] sin da quando fu esplicitata nel decreto-legge n. 455 del 1993 (più volte reiterato e poi non convertito), non pare essere contestata dalla giurisprudenza costituzionale (sentenza n. 120 del 2004). Ancora meno contestato pare l'effetto inibente che deriva dall'attivazione della procedura parlamentare sull'attività del giudice: un effetto già riconosciuto, del resto, dalla sentenza n. 1150 del 1988 [Zanon 1992], nel momento in cui afferma che «le prerogative parlamentari non possono implicare un potere dell'organo a tutela del quale sono disposte» e ribadito, vigente il nuovo art. 68 Cost., dalla sent. n. 265 del 1997.

La garanzia dell'insindacabilità, ove non applicata direttamente dal giudice, può essere fatta valere dal deputato o senatore interessato, il quale attiva così il procedimento parlamentare, eventualmente anche previa sospensione del procedimento giurisdizionale. Resta chiaro, quindi, che si tratta pur sempre di una «pregiudizialità impropria», giacché la questione dell'insindacabilità si pone solo se eccepita dall'interessato e non accolta dal giudice. Se invece il parlamentare non volesse sollevare il problema e preferisse difendersi nel merito dei rilievi che gli fossero stati mossi, il Parlamento non avrebbe titolo a intervenire.

A ogni modo, le richieste di deliberazione in materia di insindacabilità, presentate dai magistrati, e le questioni circa l'applicabilità della prerogativa dell'insindacabilità, poste direttamente dai parlamentari interessati, sono tutte deferite dal Presidente dell'Assemblea, che le riceve, a un organo che le istruisce, la giunta delle elezioni e per le immunità parlamentari al Senato e la giunta per le autorizzazioni alla Camera.

La giunta deve presentare una proposta, corredata di una relazione, all'Assemblea. Nel frattempo, come si accennava, il procedimento dinanzi al giudice è sospeso. La legge n. 140 del 2003, all'art. 3, comma 5, fissa però un termine massimo di tale sospensione pari a 90 giorni dalla ricezione degli atti da parte della Camera, prorogabili di altri 30 giorni su richiesta della Camera. Oltre tale termine il procedimento può riprendere, ma è ancora suscettibile di essere bloccato – anche se di ciò la lettera della legge tace – dall'intervento fuori termine della Camera interessata, purché la sentenza non sia divenuta definitiva (si sono formati in proposito taluni precedenti, che hanno tratto argomenti anche dalla sentenza n. 284 del 2004 della Corte costituzionale).

Nell'elaborazione delle proprie proposte, la giunta segue un procedimento quasi giurisdizionale, invitando il parlamentare a fornire i chiarimenti ritenuti opportuni. È poi il plenum della Camera o del Senato a decidere sulle richieste presentate dall'autorità giudiziaria o sottoposte dai parlamentari. L'Assemblea può anche rovesciare le indicazioni della giunta, così come può decidere di rinviare alla giunta la questione per una sua ulteriore esame.

Nel maggio 1993, all'indomani del diniego dell'autorizzazione a procedere nei confronti di Bettino Craxi, le giunte per il regolamento stabilirono che le votazioni sulle autorizzazioni al procedimento avessero luogo a scrutinio palese, non dovendosi più considerare al pari di votazioni riguardanti persone, come era stato sino ad allora, ma «espressione di una prerogativa dell'organo parlamentare nell'ambito del rapporto con altri organi dello Stato». A scrutinio segreto, invece, possono continuare a votarsi, a richiesta, le autorizzazioni al provvedimento (cosiddette *ad acta*): quelle cioè riferite a provvedimenti limitativi della libertà personale (pareri delle giunte per il regolamento della Camera del 5 maggio 1993 e del Senato del 4 maggio 1993 [Manzella 2003a]), come anche quelle relative a richieste per sottoporre i parlamentari a intercettazioni (art. 68, comma 3, Cost.).

L'applicazione di questi principi – pregiudizialità ed effetto inibente – e la tendenza delle Camere ad affermare con larghezza l'insindacabilità di dichiarazioni rese al di fuori dell'attività parlamentare (ed è anche accaduto che fossero dichiarate dalle Camere insindacabili dichiarazioni rese quando il parlamentare non era ancora parlamentare) portano i giudici, secondo la via procedurale aperta dalla sentenza n. 1150 del 1988, a sollevare conflitti di attribuzione nei confronti delle delibere camerali: scaricando così sulla Corte costituzionale larga parte delle questioni circa l'applicazione dell'insindacabilità parlamentare³. La frequenza dei conflitti d'attribuzione – assai alta nella XIII e XIV Legislatura – si è andata tuttavia moderando nelle legislature successive.

Il momento iniziale del procedimento giurisdizionale in cui il conflitto va sollevato impedisce al giudice di compiere alcuna valutazione sul carattere della dichiarazione incriminata: se essa sia diffamatoria o piuttosto espressione del diritto di critica politica. Così, prima ancora di ogni valutazione del giudice sul merito, la Corte si trova investita della questione se una certa dichiarazione sia o meno riconducibile a tali attività parlamentare³.

L'alternativa procedurale, in più occasioni prospettata [Mezzanotte 2007; Cerase 2011], consiste nell'invertire le parti tra Camere e potere giudiziario: lasciando cioè al potere giudiziario l'interpretazione dei confini della prerogativa di cui all'art. 68, comma 1, Cost., e consentendo alle Camere, ove lo ritengano, di sollevare conflitto nei confronti della decisione del giudice ritenuta lesiva della loro sfera di attribuzioni. Si tratterebbe di una soluzione innovativa, che implicherebbe, tuttavia, un'interpretazione divergente tra i primi due commi dell'art. 68 Cost. e comporterebbe l'abbandono del meccanismo procedurale immaginato dalla sentenza n. 1150 del 1988, e codificato ora dalla legge n. 140 del 2003.

Il vantaggio, però, sarebbe quello di garantire anche l'interesse dei terzi offesi dalle dichiarazioni dei parlamentari, i quali oggi finiscono per vedere preclusa ogni loro tutela dalla decisione di insindacabilità della Camera, ovvero cui l'autorità giudiziaria non ritiene di sollevare conflitto di attribuzione. Questa assenza di tutela ha fondato un nuovo filone giurisprudenziale: quello della Corte europea dei diritti dell'uomo, che è stata investita, in più occasioni, a partire dal 2003, dalla richiesta di privati che si ritengono offesi da dichiarazioni di parlamentari oggetto di pronunce di insindacabilità per le quali il giudice competente non ha sollevato conflitto davanti alla consulta. La Corte di Strasburgo ha in più di un'occasione condannato lo Stato italiano per violazione dell'art. 6 della CEDU, ritenendo che così si determini un sacrificio eccessivo e sproporzionato per il diritto dei terzi di far valere la lesione derivante da dichiarazioni dei parlamentari innanzi a un giudice equo e imparziale: si vedano, tra le altre, le due sentenze *Cofferati c. Italia* del 2009 e del 2010 [Cioffi 2009; Padula 2012].

A ogni modo, il complessivo decadimento del costume pubblico (e privato) e l'uso irrefrenabile di espressioni diffamatorie dovrebbero forse far ripensare la portata applicativa della sanzione penale in materia: non solo per i parlamentari (il che comporterebbe una violazione del principio di eguaglianza), ma per tutti i cittadini. Reciprocamente, l'usbergo dell'insindacabilità non dovrebbe consentire la violazione sistematica di regole minime del galateo, parlamentare e non solo. La stessa Corte costituzionale ha più volte – ad esempio, nella sentenza n. 313 del 2013 – richiamato l'opportunità di prevenire, con gli strumenti previsti dai regolamenti parlamentari, «comportamenti lesivi della dignità delle persone».

Nel regolamento della Camera è stato introdotto nel 1997 l'art. 139 bis, che prevede un vaglio di ammissibilità da parte del Presidente d'Assemblea delle mozioni, interpellanze e interrogazioni a «tutela della sfera personale e dell'onorabilità dei singoli e del prestigio delle istituzioni» (cfr. *infra*, cap. VIII, par. 2.6). La codificazione stessa di questa regola – ispirata a quella dell'art. 89 r.C. e dell'art. 97 r.S., che vieta in Parlamento l'uso di termini sconvenienti, e già enunciata in circolari presidenziali e pareri della giunta per il regolamento (alla Camera, il 24 ottobre 1996) – è il sintomo di una marcata attenzione nei confronti del lessico adoperato dai membri del Parlamento.

Certo, ogni rottura delle regole del galateo parlamentare, anche la più banale (si pensi a quelle sull'abbigliamento, un tempo molto sobrio, imposto ai frequentatori di palazzo Montecitorio e palazzo Madama), va considerata con preoccupazione, come un'offesa alla virtù propria delle istituzioni parlamentari, luogo di mediazione e di civile confronto. Ma la soluzione al decadimento dei costumi, da stigmatizzare mai abbastanza, non può essere quella del ricorso al giudizio penale, salvo nei casi più estreme di ingiuria fine a sé stessa.


### 2.3. L'inviolabilità, salvo autorizzazione al provvedimento (all'arresto e alle intercettazioni telefoniche)

Cancellata nel 1993 la necessità dell'autorizzazione alle indagini e all'esercizio dell'azione penale nei confronti dei parlamentari, resta tuttavia imprescindibile, come si è accennato, l'autorizzazione della Camera di appartenenza per arrestare il parlamentare (salvo che si tratti di eseguire una sentenza irrevocabile di condanna, ovvero qualora il parlamentare sia colto nell'atto di commettere un delitto per il quale è previsto come obbligatorio l'arresto in flagranza) e per compiere alcuni rilevanti atti della precedente fase di indagine e di acquisizione delle prove, invasivi della sfera della libertà personale dei parlamentari: quindi, perquisizioni domiciliari o personali (ma anche, secondo quanto dispone l'art. 4, comma 2, della legge n. 140 del 2003: ispezioni personali, fermo, misure cautelari personali coercitive o interdittive, accompagnamento coattivo, nonché misure di sicurezza o di prevenzione aventi natura personale) e, a partire dal 1993, sequestro di corrispondenza e ogni altra forma di intercettazione di conversazioni o comunicazioni (art. 68, commi 2 e 3, Cost.).

La regola generale che le Camere devono seguire per evitare che la prerogativa si trasformi in privilegio è quella secondo la quale la concessione dell'autorizzazione all'arresto, o alla limitazione in qualsiasi altra forma della libertà personale del parlamentare, dovrebbe essere negata solo in via eccezionale, per evitare un'indebita interferenza del potere giudiziario sul legislativo, il cui pericolo emerga in ragione di una volontà persecutoria (cosiddetto *fumus persecutionis*) negli intenti che muovono l'azione dell'autorità giudiziaria: *fumus* che si ritiene non sussistente nel caso dell'arresto in flagranza (fin qui, fortunatamente, mai verificatosi) e nell'ipotesi della condanna definitiva [Cerase 2006]. Si tende talvolta a distinguere, in proposito, tra un *fumus* soggettivo, per le modalità e i tempi dell'esercizio dell'azione penale prescelti dagli uffici giudiziari; e – caso più frequente – un *fumus* oggettivo, dovuto all'incongruenza dell'ipotesi accusatoria o del compendio probatorio che sostiene l'azione penale avviata [Di Ciolo e Ciaurro 2013]: con il rischio peraltro che, invocando il secondo, le Camere siano portate a sovrapporsi alla valutazione di merito compiuta dal giudice, e a lui riservata.

Al criterio del *fumus persecutionis* si deve aggiungere, nel caso dell'autorizzazione all'arresto, la considerazione di un ulteriore interesse, che attiene strettamente alla funzionalità e all'indipendenza delle istituzioni parlamentari: l'interesse a che non venga alterata l'integrità della composizione delle Camere, come risultante dal voto dei cittadini. Lo scrutinio parlamentare deve essere in tal caso più rigoroso, essendo in pericolo sia l'integrità numerica (una serie di arresti potrebbe porre a rischio lo stesso *quorum* richiesto per la validità delle sedute parlamentari), sia la composizione politica dell'Assemblea [Zanon 1998a]. Il rapporto tra maggioranza e opposizione potrebbe infatti dipendere da una manciata di seggi, se non addirittura essere appeso a un solo voto: quello del parlamentare di cui viene chiesto l'arresto.

Queste ragioni fondano la prassi dell'assoluta eccezionalità dell'accoglimento delle richieste d'arresto. Le Camere hanno finora autorizzato l'arresto di parlamentari non condannati in via definitiva solo in pochi casi, quasi tutti tra la I e la IX Legislatura, per deputati inquisiti per gravi reati di sangue, istigazione a reati di terrorismo o di detenzione di armi [Midiri 1999; Cerase 2006]. Da allora fino al 2010 vi sono stati solo dinieghi all'arresto (come misura cautelare, non essendo dal 1993 più necessaria l'autorizzazione parlamentare quando l'arresto sia disposto in esecuzione di una condanna definitiva).

> **QUADRO 4.3.**
> **L'uso abnorme dell'autorizzazione a procedere e la sua abolizione**
>
> Nella pratica applicazione dell'art. 68 Cost., sino al 1993, la principale delle immunità parlamentari era l'autorizzazione a procedere. Con essa il Parlamento poteva bloccare ogni procedimento penale nei confronti di un parlamentare. Questo potere, privo di limiti espressi, veniva generalmente interpretato dalla dottrina nel senso che la concessione dell'autorizzazione avrebbe dovuto essere la regola, mentre il diniego l'eccezione, da motivare sulla base del sospetto di una volontà persecutoria (il cosiddetto *fumus persecutionis*) negli intenti alla base dell'azione dell'autorità giudiziaria.
> Nella prassi si consolidò invece il costume per il quale le Camere accordavano protezione ai propri componenti per tutte le attività da questi compiute che avessero una qualche valenza politica. Se nelle prime legislature repubblicane questa motivazione finì per proteggere deputati e senatori da richieste concernenti prevalentemente reati connessi all'azione politica, molti dei quali furono poi, negli anni, cancellati dalla giurisprudenza costituzionale e dall'evolversi della legislazione (come l'uso senza licenza di altoparlanti o di pubblicazioni), con il tempo, e in particolare dalla fine degli anni '70, l'usbergo del diniego dell'autorizzazione a procedere (spesso pudicamente coperto sotto le vesti del ritardo nell'esame delle richieste dei giudici) fu innalzato con sempre maggiore frequenza di fronte a reati di compravendita di attività politiche, e dunque riferibili a fatti corruttivi [Dogliani 2001].
> L'inviolabilità iniziò così a essere percepita come un odioso privilegio della classe politica. Il punto di rottura fu raggiunto nel 1993. Sull'onda di Tangentopoli e sull'incalzare della questione morale, l'istituto dell'autorizzazione a procedere fu soppresso dalla legge costituzionale n. 3 del 1993, rimanendo travolti i tentativi di ricondurre l'applicazione della prerogativa a criteri più rigorosi.

> **QUADRO 4.4.**
> **Le autorizzazioni all'arresto di parlamentari**
>
> Nel 2011 la Camera ha accolto la richiesta di custodia in carcere di un deputato del principale partito di maggioranza (Alfonso Papa), imputato di una serie di reati contro la pubblica amministrazione (dall'abuso d'ufficio alla corruzione, alla concussione, all'estorsione e al falso). Questo caso ha avuto una notevole eco, sia in occasione della delibera della giunta per le autorizzazioni, sia in occasione della votazione (a scrutinio segreto) in Assemblea (20 luglio 2011), ove la richiesta è stata accolta con un esiguo scarto numerico (così indebolendo significativamente la compattezza della stessa maggioranza di governo).
> In un contesto politico diverso (durante il Governo Monti, sostenuto da un'ampia e trasversale maggioranza) è avvenuto il secondo caso (e primo in assoluto nella storia del Senato repubblicano, dopo che nel 2010 un esito di tal fatta era stato evitato solo con le dimissioni, e il successivo arresto, di Nicola Di Girolamo [Cicciù 2010]) di autorizzazione all'arresto della XVII Legislatura: quello di un senatore del Partito democratico (Luigi Lusi) accusato per i reati di associazione a delinquere e concorso in appropriazione indebita, commessi nella sua veste di tesoriere di partito della Margherita (per queste stesse imputazioni il senatore era stato espulso dal partito e dal relativo gruppo parlamentare – trovandosi perciò nel gruppo misto durante il procedimento parlamentare di autorizzazione). Questa autorizzazione è stata concessa dall'Assemblea del Senato, a scrutinio palese, con uno schiacciante voto favorevole (il 20 giugno 2012).
> Questi due casi, pur nelle loro diversità, segnano una svolta negli orientamenti parlamentari in proposito, nel segno di un'interpretazione decisamente più restrittiva della prerogativa dell'immunità degli arresti. Ciò è vero al punto che nella legislatura successiva (la XVII) si è assistito a una serie di nuovi casi. Nel 2014, la Camera ha autorizzato gli arresti di Giancarlo Galan, deputato di Forza Italia, e di Francantonio Genovese. Il Senato nel 2016 ha autorizzato l'arresto del senatore Antonio Caridi, accusato di concorso esterno in associazione di tipo mafioso.

Negli anni che ci separano dalla revisione dell'art. 68 Cost., le questioni più problematiche e complesse in materia di autorizzazioni al provvedimento sono state, generalmente, quelle riferite all'autorizzazione all'impiego delle intercettazioni telefoniche, le quali costituiscono un efficace strumento investigativo e, al tempo stesso, l'oggetto di accesa curiosità, a volte ai limiti del morboso, da parte dei mass media e dell'opinione pubblica (specie, come è comprensibile, quando coinvolgono personaggi politici).

Sin dall'entrata in vigore del nuovo art. 68, comma 3, Cost. si osservò che le intercettazioni (ma lo stesso dovrebbe dirsi per le perquisizioni domiciliari, che proprio nella sorpresa trovano un'efficace strumento per la loro riuscita) non avrebbero potuto più essere efficacemente utilizzate dai magistrati inquirenti, i quali quindi avrebbero dovuto rinunciare a una serie di strumenti per istruire l'accusa nei confronti dei parlamentari [Zagrebelsky 1994]. E, in effetti, avrebbe poco senso chiedere l'autorizzazione preventiva a una Camera per sottoporre a intercettazione telefonica intestata a un parlamentare: una volta richiesta (e data pubblicità all'iniziativa, secondo il dettato dell'art. 64 Cost.), è evidente che l'interessato si guarderà bene dall'impiegare ulteriormente quell'utenza.

Tuttavia, proprio la delicatezza di questo strumento investigativo (che si presenta oggi con un'evidenza impensabile all'epoca della Costituente) giustifica la scelta del legislatore costituzionale del 1993 a garanzia della funzione parlamentare [Zanon 2007], volta a impedire che l'ascolto di colloqui riservati da parte dell'autorità giudiziaria possa essere indebitamente finalizzato a incidere sullo svolgimento del mandato elettivo, divenendo fonte di condizionamenti e pressioni sulla libera esplicazione dell'attività» parlamentare (così Corte cost., sentenza n. 390 del 2007). In questa prospettiva, come la Corte ha chiarito nella stessa occasione, «non è la titolarità o la disponibilità dell'utenza captata» a rilevare, «ma la direzione dell'atto di indagine. Se quest'ultimo è volto in concreto ad accedere alla sfera di comunicazione del parlamentare, l'intercettazione non autorizzata è illegittima, a prescindere dal fatto che il procedimento riguardi terzi o che le utenze sottoposte a controllo appartengano a terzi».

Certo, queste «intercettazioni indirette» possono essere meramente «casuali» (e queste certamente non rientrano nella garanzia prevista dall'art. 68, comma 3, Cost.), ma potrebbero invece essere il frutto di una strategia investigativa volta a controllare tutte le utenze dei soggetti che circondano il parlamentare, aggirando così la *ratio* dell'art. 68, comma 3, Cost. [Cerase 2006; Martinelli 2008].

L'analisi dei tabulati telefonici di utenze intestate al parlamentare, poi, potrebbe consentire di ricavare elementi di indagine assai significativi, anche senza bisogno di ricorrere a una intercettazione.

Alla luce di questi elementi, si spiega come mai la legge n. 140 del 2003 abbia espressamente previsto che l'obbligo di richiedere l'autorizzazione sussiste anche: a) per l'acquisizione di tabulati di comunicazioni che si riferiscano a utenze intestate al parlamentare; b) per l'utilizzo delle cosiddette «intercettazioni indirette» (riguardanti cioè le comunicazioni del parlamentare, ma effettuate su utenze diverse da quelle a lui intestate).

Certo, i tabulati (documenti con cui le società di telefonia, a fini essenzialmente commerciali, registrano le chiamate e i messaggi, ma non il loro contenuto, in uscita e in entrata su un'utenza) sono cosa diversa dalle intercettazioni. Il comma 3 dell'art. 68 Cost. fa riferimento esplicito solo alle intercettazioni (anche se precisa «in qualsiasi forma»). Investita della questione, la Corte costituzionale (sentenza n. 188 del 2010) ha ritenuto ragionevole l'interpretazione del legislatore ordinario (e ha quindi «salvato» gli artt. 4 e 6 della legge n. 140 del 2003), osservando che i tabulati del traffico telefonico (specie ove riferiti agli apparecchi cellulari) potrebbero consentire non solo di rilevare dati estrinseci della conversazione, ma anche i movimenti dell'utente [criticamente, Piccione 2010].

Quanto alle intercettazioni «indirette», la Corte costituzionale ha censurato l'originaria previsione dell'art. 6 della legge n. 140 del 2003 laddove, richiedendo sempre anche per queste intercettazioni un'autorizzazione parlamentare, ancorché per forza di cose successiva, finiva per offrire a chi parlamentare non era uno «scudo» processuale del tutto ingiustificato, rendendo inutilizzabili (nel caso di mancata autorizzazione delle Camere) le intercettazioni delle conversazioni effettuate con un parlamentare.

In quella sentenza, la Corte non ha però toccato l'art. 6 della legge n. 140 del 2003, ove si richiede comunque l'autorizzazione della Camera competente per utilizzare contro il parlamentare le intercettazioni captate su altre utenze o in altri ambienti. Questa disposizione – pur qualificata dalla Corte come non costituzionalmente imposta dall'art. 68, comma 3, Cost. (cfr. ancora la sentenza n. 390 del 2007) – è stata oggetto di «successo» e contestazioni davanti alla Corte, ma ne è sinora uscita indenne (sentenze nn. 113 e 114 del 2010): anche perché la distinzione tra intercettazioni meramente «indirette» (su utenze cioè non intestate al parlamentare indagato, ma comunque rivolte ad acquisire elementi su di lui) e intercettazioni «casuali» (in cui ci si imbatte del tutto fortuitamente nella conversazione di un parlamentare), se è chiara in teoria è difficile da verificare nella pratica delle indagini giudiziarie. In ogni caso la Corte ha chiarito che le Camere non possono sostituirsi all'autorità giudiziaria nella valutazione circa la necessità dell'uso di queste intercettazioni, ma possono solo valutare se questa richiesta sia o meno implausibile e coerente con l'impianto accusatorio (così la citata sentenza n. 188 del 2010, nonché la sentenza n. 74 del 2013).

L'ampiezza della copertura così assicurata è stata oggetto di problematiche analisi nell'applicazione da parte delle Camere, essendosi posti, tra l'altro, il tema di quale utilizzo debba essere oggetto di autorizzazione e quello del nesso tra l'autorizzazione all'utilizzo giudiziario e la divulgazione sui mass media delle trascrizioni delle intercettazioni⁴. Quando infatti tali richieste di autorizzazione (come tutte le altre ai sensi dell'art. 68 Cost.) pervengono alle Camere, queste dispongono la stampa immediata del provvedimento la cui esecuzione va autorizzata. Se nella ordinanza viene riportato il testo delle intercettazioni, questo diviene pubblico. Se i testi sono contenuti soltanto in allegato, invece, sono messi a disposizione dei soli membri della giunta per le autorizzazioni. In ogni caso, direttamente o indirettamente, i contenuti delle intercettazioni diventano di fatto conoscibili.

Anche sotto questo profilo l'applicazione dell'art. 68 Cost. resta forse la frontiera più critica del diritto parlamentare italiano, ove le esigenze di autonomia della politica vanno più discutibilmente a incidere sul diritto alla tutela giurisdizionale.

## 3. L'INDENNITÀ PARLAMENTARE, LA DIARIA E IL DOVERE DI PARTECIPARE ALLE SEDUTE

A tutela dell'indipendenza dei parlamentari, per consentire a tutti i cittadini l'accesso al mandato parlamentare e permettere l'esercizio di tale mandato senza condizionamenti economici, la Costituzione, all'art. 69, prevede che deputati e senatori abbiano diritto a percepire un'indennità, stabilita dalla legge (cfr. *supra*, cap. III, par. 3). In esso la Costituzione pare fondare un vero e proprio diritto soggettivo del singolo parlamentare. Secondo la legge n. 1261 del 1965, ai parlamentari spetta un'indennità, costituita da quote mensili (vera e propria retribuzione del lavoro parlamentare, determinata dagli uffici di Presidenza delle Camere in misura tale da non superare lo stipendio mensile dei magistrati con funzione di Presidente di sezione della Corte di cassazione), unitamente a una «diaria», corrisposta a titolo di rimborso delle spese di soggiorno a Roma e determinata sempre dagli uffici di Presidenza (sulla base di 15 giorni di presenza al mese e in misura non superiore all'indennità di missione giornaliera prevista per i medesimi magistrati cui si fa riferimento per la determinazione dell'indennità).

Vigente lo Statuto albertino, che prevedeva la gratuità dell'attività parlamentare, la «diaria» era l'unica via per garantire una retribuzione ai parlamentari. La «diaria», distinta dall'indennità mensile vera e propria, rimasta anche nella vigenza dell'art. 69 Cost., è fonte, secondo molti, di confusione e problemi. L'ammontare sia dell'indennità, secondo i limiti cui si è accennato, sia della «diaria» non è definito dalla legge, dal momento che questa rinvia a decisioni degli uffici di Presidenza delle due Assemblee, limitandosi a stabilire una serie di criteri. Questa sottrazione alla scelta del legislatore e il rinvio a decisioni di organi interni delle Camere, potenzialmente anche divergenti tra loro (come è accaduto, ad esempio, nel 2007), sono stati molto criticati [Manzella 2007a]. Tuttavia, l'aggancio della progressione dell'indennità allo stipendio dei Presidenti di sezione della Corte di cassazione è un meccanismo oculato, che sottrae ai parlamentari la decisione sull'aumento, oltre un certo limite, dei loro stessi compensi.

Causa di polemiche è stato anche il trattamento fiscale dell'indennità medesima: un tempo oggetto di esenzione totale, gradualmente ridotta fino a scomparire nel 1994 (art. 26, comma 1, della legge n. 724 del 1994), in modo da recepire le indicazioni della Corte costituzionale che, pochi mesi prima, aveva dichiarato l'illegittimità costituzionale dell'equiparazione, ai fini fiscali, dei vitalizi degli ex parlamentari a rendite di carattere assicurativo assoggettate a un'imposta ridotta (sentenza n. 289 del 1994). Il vitalizio è, secondo la Corte, una forma di trattamento di tipo misto (pensionistico, assicurativo e mutualistico), che tuttavia non consente trattamenti fiscali di favore, così come non ne permette l'indennità, la quale è, in fondo, non dissimile da una forma di retribuzione, potendo configurarsi come la controprestazione pecuniaria di un rapporto temporaneo di impiego pubblico [Zampetti 1986; Manzella 2003a].

Per la sua funzione, tuttavia, di garantire l'indipendenza dei parlamentari, l'indennità è indisponibile (art. 91 del testo unico delle leggi per l'elezione della Camera, di cui al d.p.r. n. 361 del 1957), né può essere soggetta a sequestro o pignoramento (art. 5, ultimo comma, della legge n. 1261 del 1965). A tali fini, la nozione di indennità è ampia e ricomprende anche la diaria; non invece il vitalizio, che non gode di alcuna protezione rispetto a iniziative esecutive di creditori.

Peraltro, entrambe le Camere hanno abolito l'istituto del vitalizio in quanto tale, sostituendolo, dal 1° gennaio 2012, con un ordinario trattamento previdenziale, cui deputati e senatori contribuiscono con trattenute sull'indennità nel corso del mandato. In particolare, sono stati approvati, il 30 gennaio 2012, il «regolamento per il trattamento previdenziale dei deputati» e, il 31 gennaio 2012, il «regolamento delle pensioni dei Senatori». Con tali nuovi regolamenti si è proceduto a un deciso innalzamento dei requisiti (in termini sia anagrafici, sia di durata del mandato) per il godimento del trattamento pensionistico e al passaggio al sistema contributivo, per i parlamentari eletti dal 1° gennaio 2012 in poi. È stato previsto anche un regime transitorio per i parlamentari in carica, con l'applicazione di un sistema *pro rata*, determinato dalla somma della quota di assegno vitalizio definitivamente maturato alla data del 31 dicembre 2011, e di una quota corrispondente all'incremento contributivo riferito agli ulteriori anni di mandato parlamentare esercitato.

Nella XVII Legislatura vanno ricordate le delibere – volte in qualche modo a riportare nell'ordinamento parlamentare i contenuti di riforme legislative nel frattempo introdotte nell'ordinamento generale (e in parte avallate dalla giurisprudenza costituzionale: cfr. soprattutto la sentenza n. 173 del 2016) – con cui il 7 maggio 2015 i due Presidenti hanno previsto il venir meno della corresponsione del vitalizio per gli ex parlamentari condannati in via definitiva per una serie di reati, ritenuti di particolare gravità (ad eccezione di quelli per i quali sia stata accolta l'eventuale istanza di riabilitazione). E, infine, la delibera con cui l'ufficio di Presidenza della Camera, il 22 marzo 2017, ha introdotto un contributo di solidarietà, una *tantum* e di importo crescente, per i trattamenti superiori a 70.000 euro (delibera che ha sollevato un notevole contenzioso ed è rimasta, fors'anche per questo, finora senza seguito in Senato [Gianfrancesco 2017; Lupo 2017d])⁵.

Ambedue le Camere, avvalendosi di una possibilità lasciata aperta dal legislatore del 1965, ma a lungo non sfruttata, hanno inoltre introdotto un sistema di decurtazione della diaria sulla base della mancata partecipazione alle votazioni⁶. Questa decurtazione della diaria si riconnette, sul piano giuridico, al dovere, che grava in capo a ogni parlamentare, di partecipare ai lavori delle Camere: dovere che i regolamenti hanno invero riconosciuto e reso effettivo solo di recente, con frenati, con ogni probabilità, dal ricordo del «voto provvedimento» con cui la Camera fascista, il 9 novembre 1926, dichiarò la decadenza dei deputati aventiniani (cfr. *supra*, par. 2.1), in nome della pretesa violazione dell'art. 49 dello Statuto albertino (che prescriveva, a carico dei parlamentari, il giuramento di fedeltà al Re e di «esercitare le loro funzioni col solo scopo del bene inseparabile del Re e della Patria»). A ogni modo, dal 1988 l'art. 1, comma 2, r.S. sancisce il dovere dei senatori «di partecipare alle sedute dell'Assemblea e ai lavori delle commissioni»; dal 1997 l'art. 48 bis r.C. quello dei deputati di partecipare, più genericamente, «ai lavori della Camera», demandando al tempo stesso all'ufficio di Presidenza il compito di determinare le forme e i criteri per la verifica della presenza dei deputati alle sedute d'Assemblea, giunte e alle commissioni (cfr. *infra*, cap. VIII, par. 4.4).

Proprio perché quella parlamentare, in funzione di una sanzione assai impegnativa (la decurtazione della diaria), è divenuta una disciplina specificamente rivolta ai lavoratori che siano stati eletti deputati o senatori (o anche componenti di altri organi elettivi). È infatti la Costituzione, all'art. 51, comma 3, a stabilire che chi è chiamato a funzioni elettive ha il diritto di disporre del tempo necessario al loro adempimento e quello di conservare, durante tale mandato, il suo posto di lavoro. In particolare, i parlamentari dipendenti pubblici sono collocati in aspettativa d'ufficio per tutta la durata del mandato: conservano quindi il posto, senza percepire la retribuzione. Tuttavia, a norma dell'art. 98, comma 2, Cost., che appare volto a evitare che il parlamentare si avvantaggi della propria posizione per migliorare il suo *status* lavorativo presso le strutture amministrative, più o meno direttamente legate al Governo [Cassese 2007], essi «non possono conseguire promozioni se non per anzianità».

Quanto ai lavoratori del settore privato, se eletti parlamentari, non devono ma possono essere collocati in aspettativa, a richiesta, per la durata del mandato. La ragione di questa differenza sta nel fatto che non sussistono, in quest'ultimo caso, quelle condizioni per una possibile indebita interferenza sull'andamento dell'amministrazione che motivano il collocamento d'ufficio del dipendente pubblico eletto parlamentare.

Tuttavia, a mano a mano che la disciplina del lavoro pubblico si è andata avvicinando a quella del lavoro privato, questa differenza appare meno giustificabile, se non in nome di una generica esigenza di non rinunciare alla presenza in Parlamento di professionisti che, ove venisse sancita l'incompatibilità, difficilmente aspirerebbero a un seggio. Tanto più che non sono pochi i casi in cui i lavoratori privati, specie se liberi professionisti o imprenditori, possono incorrere in potenziali «conflitti di interessi» con l'esercizio delle loro funzioni parlamentari (che spesso finiscono per essere svolte *part-time* [Naticchioni, Nannicini e Gagliarducci 2007]). Da ciò, una serie di proposte volte a stabilire l'incompatibilità fra il mandato parlamentare e lo svolgimento di una serie di attività (anzitutto presso società o enti che godono di contributi statali o che sono titolari di servizi pubblici).

## 4. L'ANAGRAFE PATRIMONIALE E LE SPESE ELETTORALI. LE PREROGATIVE COSIDDETTE «MINORI»

Il parlamentare, oltre che dell'indennità, che è un diritto, può essere destinatario di ulteriori finanziamenti, secondo modalità rigidamente disciplinate. In assenza di una regolamentazione del *lobbying* (se non per marginali profili di accesso alle sedi del Parlamento, si vedano, alla Camera, le delibere della giunta per il regolamento, del 26 aprile 2016, e dell'ufficio di Presidenza, dell'8 febbraio 2017 [Petrillo 2017]), la normativa è piuttosto disorganica (art. 4 della legge n. 659 del 1981). Mentre sono vietati i finanziamenti o i contributi ai parlamentari (e ai candidati) provenienti da organi della pubblica amministrazione o da enti pubblici o da società da questi controllate, devono invece essere dichiarati al Presidente di ciascuna Camera i contributi ricevuti da privati se superiori a una certa entità (oggi ridotta da 50.000 a 5.000 euro dall'art. 11, comma 11, della legge n. 96 del 2012).

Sempre al fine della moralizzazione della vita politica, la legge n. 441 del 1982 prevede poi che, entro tre mesi dalla proclamazione, ogni parlamentare sia tenuto a depositare gli uffici di ciascuna Camera una dichiarazione sulla propria situazione patrimoniale, sulle spese elettorali sostenute, nonché copia dell'ultima dichiarazione dei redditi. Le dichiarazioni patrimoniali possono essere consultate on line (dal 2017) e comunque recandosi presso i competenti uffici delle due Camere. Nel caso di violazione delle norme in materia di spese elettorali, la legge (n. 515 del 1993) prevede addirittura la sanzione della decadenza dal mandato, che è irrogata dalla Camera di appartenenza previo accertamento da parte del Collegio regionale di garanzia elettorale, istituito presso la Corte d'appello o il Tribunale di ciascuna regione. Questi e altri obblighi sono stati ribaditi dal «Codice di condotta dei deputati», approvato dalla giunta per il regolamento della Camera il 12 aprile 2016, con la previsione della pubblicazione di tali dichiarazioni, sul sito internet della Camera, di un limite massimo a 250 euro per i doni ricevuti (cfr. anche *infra*, cap. VI, par. 8). Un codice di condotta dei senatori dovrà essere adottato dal consiglio di Presidenza (art. 12, comma 2 bis, r.S., introdotto nel 2017).

Disposizioni legislative sparse nell'ordinamento riconoscono ai parlamentari alcuni diritti e facoltà, in genere qualificati come «prerogative minori» (se ne ha una completa rassegna nel volume *Codice dello status del parlamentare*, Senato della Repubblica, dicembre 2004): accesso senza necessità di autorizzazione alle carceri, alle strutture militari e alle caserme; attribuzione del passaporto di servizio; dispensa dall'ufficio del giudice popolare. Vi sono poi altri servizi messi a disposizione dall'amministrazione della Camera e del Senato, a seconda della disponibilità di un ufficio presso le sedi delle Camere; tenenza: inannanzitutto, la disponibilità di un ufficio presso le sedi delle Camere, facilitazioni di trasporti (i parlamentari usufruiscono, con costi a carico delle amministrazioni parlamentari, della libera circolazione autostradale, ferroviaria, marittima e aerea per i trasferimenti sul territorio nazionale); indennità di carattere forfettario per spese generali e d'ufficio nonché rimborsi delle spese per l'esercizio del mandato, tra cui quella finalizzata alla retribuzione dell'«assistente parlamentare» (giornalisticamente chiamato «portaborse»).

Tra queste prerogative cosiddette minori possono perciò distinguersi quelle che partecipano della natura delle facoltà ricomprese nell'ambito di applicazione dell'art. 67 Cost., relative alle caserme e a quelle che invece si riconnettono alle facilitazioni di tipo economico (e quindi, in definitiva, all'art. 69 Cost.), peraltro oggi in sensibile diminuzione.

> **NOTE**
>
> ¹ Si è discusso se i senatori a vita possano dimettersi o decadere a seguito dell'applicazione di cause di incompatibilità con il mandato parlamentare. Nel caso dei senatori di diritto e a vita Di Nicola, divenuto giudice costituzionale, e Tornatore, le funzioni di senatore si ritenne che tornassero a essere esercitate dopo le dimissioni da ciascuna carica. Nel caso del senatore a vita di nomina presidenziale Leone, invece, la sua elezione a Presidente della Repubblica – determinata al suo posto (dopo soli due mesi dalla sua elezione) un nuovo senatore a vita, nella persona di Fanfani. Allo stesso modo, Napolitano, nominato pochi mesi prima senatore a vita, decadde da questa carica con la sua elezione a Presidente della Repubblica il 10 maggio 2006: Napolitano si avvalse però del potere di nominare al proprio posto un nuovo senatore a vita solo cinque anni dopo, accompagnando a questa scelta quella, del tutto inedita (e senza seguito), di far nominare da questo suo senatore Monti dell'incarico di formare un nuovo Governo dopo le dimissioni del governo Berlusconi. Infine, il senatore di diritto e a vita Cossiga è dimissionario: nonostante alcuni dubbi sull'ammissibilità di tali dimissioni (giudicate infondate in dottrina [Elia 2002]) esse sono state sottoposte al voto del Senato e respinte (nella seduta del 19 giugno 2002).
>
> ² Come stabilisce l'art. 4, comma 1, della legge n. 140 del 2003: «in caso di scioglimento della Camera alla quale il parlamentare appartiene, la richiesta di autorizzazione perde efficacia a decorrere dall'inizio della successiva legislatura e (ove il parlamentare sia rieletto) può essere rinnovata e presentata alla Camera competente, all'inizio della legislatura stessa». Cfr. inoltre, con riferimento all'autorizzazione all'utilizzo di intercettazioni «indirette» o «casuali», che non è necessario che queste sono rinvenute prima che l'oggetto in questione divenga parlamentare, Corte cost. ord. n. 389 del 2007.
>
> ³ I decreti-legge attuativi del nuovo art. 68 Cost., emanati all'indomani dell'entrata in vigore della legge costituzionale n. 3 del 1993, e più volte successivamente reiterati fino al 1996 (oggetto di non poche critiche in dottrina e in Parlamento), sono caduti, infatti, all'indomani della sentenza n. 360 del 1996 della Corte costituzionale.
>
> ⁴ Si consideri che ben 136 conflitti di attribuzione relativi all'art. 68 Cost. definiti dalla Corte tra gennaio 1996 e luglio 2008, ben 69 sono stati decisi a favore dell'autorità giudiziaria e solo 13 a favore della Camera (i restanti essendosi risolti in inammissibilità).
>
> ⁵ La sede del conflitto di attribuzioni finisce per divenire anche un'essenziale occasione per il privato offeso dalle dichiarazioni del parlamentare. E così la Corte ha, particolarmente in un primo momento, a partire dalla sentenza n. 76 del 2001, utilizzato le dichiarazioni del parlamentare.
>
> ⁶ Più d'una volta, su richiesta dei parlamentari interessati, le Camere hanno concesso l'autorizzazione a utilizzare tabulati e intercettazioni indirette: i casi nella XIV e XV Legislatura e in 14 casi la Camera nella XVI e XVII Legislatura, cui devono essere aggiunti 6 casi nella XVII Legislatura.
>
> ⁷ La questione dei vitalizi è stata altresì oggetto, nella XVII Legislatura, di un'iniziativa legislativa che avrebbe «legificato» la materia – in base a un'interpretazione estensiva della riserva di legge ex art. 69 Cost. – e determinato anche una riduzione dei trattamenti in godimento, approvata peraltro da un solo ramo del Parlamento (cfr. A.S., XVII Legislatura, n. 2888). Attualmente in godimento, sono annunciate per i primi mesi della XVIII Legislatura, questa volta con delibere dell'ufficio di Presidenza.
>
> ⁸ Il sistema di decurtazione della diaria è previsto in forme analoghe (benché non del tutto coincidenti) alla Camera e al Senato. In ambedue i rami del Parlamento si considera presente il parlamentare che partecipa almeno al 30% delle votazioni effettuate nell'arco della giornata in Assemblea. Dal 2015 è prevista una decurtazione della diaria anche nel caso di mancata partecipazione dei parlamentari a sedute in commissione nelle quali si svolgono votazioni.