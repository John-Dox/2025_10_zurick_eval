**Capitolo 3: Trascrizione Corretta - Parte 1 (pagg. 49-65)**

# 3
**CAPITOLO 3**
**Le fonti del diritto parlamentare**

Il capitolo è dedicato all'esame delle fonti normative da cui si traggono le regole del diritto parlamentare: gran parte di tali regole è contenuta nei regolamenti approvati, a maggioranza assoluta, da ciascuna Camera, qualificati in genere come «fonti primarie», ma sottratte al controllo di costituzionalità; altre si ricavano dalla Costituzione repubblicana e dalle leggi, e ora anche dai trattati europei. Infine, notevole è lo spazio che nel diritto parlamentare spetta alla consuetudine e al diritto non scritto (convenzioni, regole di correttezza costituzionale e prassi), con il rischio però che, nel richiamo acritico al precedente, si indebolisca il carattere garantista che dovrebbe essere proprio delle regole del diritto parlamentare.

## 1. LA COSTITUZIONE E LE LEGGI COSTITUZIONALI (E I TRATTATI EUROPEI)

In un ordinamento a Costituzione rigida, la «fonte delle fonti» è naturalmente rappresentata dalla Carta fondamentale. Ed è pertanto normale che da questa si parta allorquando si tratta di individuare le fonti del diritto di ogni branca del sapere giuridico. In altri termini, posto che le fonti (di produzione) del diritto sono quegli atti e quei fatti ai quali un ordinamento, mediante le proprie fonti sulla produzione, riconnette la capacità di porre in essere norme giuridiche, è anzitutto nella Carta costituzionale che occorre cercare tali fonti sulla produzione. In questo senso, quando, con la formula di uno dei fondatori del diritto costituzionale, ossia Pellegrino Rossi, si osserva che la Costituzione contiene le *têtes de chapitre* delle diverse branche del diritto [Rossi 1837], si intende evidentemente sottolineare che la Costituzione contiene sia i principi fondamentali di ciascuna branca del diritto, sia i criteri attraverso cui altre fonti normative sono abilitate a sviluppare tali principi.

Per le norme sul Parlamento vi è, peraltro, una ragione ulteriore. Come già si accennava (cfr. *supra*, cap. I, par. 2), Costituzioni e Parlamenti in senso moderno nascono assieme, e le norme sul Parlamento rientrano fra i contenuti necessari di qualsivoglia Carta costituzionale. Pur essendo venuta meno, dal secondo dopoguerra, la fiducia pressoché illimitata nei confronti del legislatore, che era tipica delle Costituzioni liberali del continente europeo, questo non vuol dire che il costituzionalismo sia ormai patrimonio esclusivo delle Corti, e abbia abbandonato ogni legame con i Parlamenti. È ancora al legislatore, seppur (giustamente) limitato, che compete, almeno in prima battuta, lo sviluppo dei principi e dei valori costituzionali.

La Costituzione italiana, similmente a quanto già faceva lo Statuto albertino, contiene numerose disposizioni di diritto parlamentare. Al Parlamento essa dedica, con scelta simbolico-architettonica di notevole rilievo (sottolineata da Corte cost. n. 154 del 1985), il titolo I della parte seconda della Carta fondamentale, ripartito a sua volta in due sezioni: una, rubricata Le Camere (artt. 55-69), nella quale è disciplinato l'aspetto strutturale (articolazione bicamerale e status del parlamentare); e l'altra, rubricata La formazione delle leggi (artt. 70-82), che ha di mira il profilo funzionale (essenzialmente con riferimento alla funzione legislativa, ma non solo). Sempre per il profilo funzionale rilevano poi le disposizioni collocate in altri titoli della parte seconda della Costituzione, tra cui il fondamentale art. 94 Cost., il quale, nello stabilire che «Il Governo deve avere la fiducia delle Camere», definisce come parlamentare la forma di governo italiana e, al tempo stesso, individua una funzione delle due Camere, quella fiduciaria o di indirizzo politico, almeno altrettanto importante di quella legislativa. Viene altresì in rilievo una serie di ulteriori disposizioni costituzionali, alcune delle quali egualmente svolgono una funzione fondante di istituti del diritto parlamentare: ad esempio, secondo alcuni andrebbero tenuti presenti anche gli artt. 1, 48, 49, 50, 87, 88, 90, 91, 96, 99, 100, 104, 117, 122, 134, 135, 138 e 139, oltre a tutte le (assai numerose) norme costituzionali che contengono riserve di legge [Di Ciolo e Ciaurro 2013]. Ma forse così si va oltre i (pur ampi) confini della nostra materia.

Tuttavia, sarebbe errato ritenere che, ai fini del diritto parlamentare, vengano in rilievo solo tali articoli della Carta costituzionale. Il passaggio tra lo Statuto albertino e la Costituzione repubblicana ha comportato altre due novità, di ordine più generale, le quali hanno esercitato importanti riflessi anche sul sistema delle fonti del diritto parlamentare, nel loro rapporto con la Carta costituzionale.

La prima è una novità se si vuole di ordine tecnico, e consiste nella rigidità della Costituzione repubblicana (da contrapporre alla flessibilità dello Statuto albertino). Tale carattere comporta infatti la chiara sovraordinazione della Costituzione rispetto alle leggi ordinarie e agli stessi regolamenti delle due Camere, che devono rispettare appieno le prescrizioni costituzionali; queste, senza possibilità di equivoco, vanno pertanto lette come altrettanti principi da sviluppare e, al tempo stesso, come limiti all'autonomia regolamentare delle Camere (benché manchi, come si vedrà tra poco, una specifica forma di controllo sul rispetto di tali limiti da parte del giudice costituzionale).

Questa valenza delle norme costituzionali, invero presente, seppure in misura minore, sin dall'inizio (in virtù della distinzione tra potere costituente e potere costituito [Floridia 1986a]), è stata sfruttata particolarmente a fondo nella Costituzione francese del 1958 che, non a caso, ha sottoposto i regolamenti parlamentari a un previo e necessario controllo di costituzionalità.

La seconda è una novità che attiene alla forma di Stato, che diventa a pieno titolo, con l'allargamento del suffragio ai cittadini maggiorenni di ambedue i sessi, uno Stato democratico, in cui la sovranità appartiene, secondo la formula adoperata dall'art. 1 Cost., al popolo, che la deve esercitare nelle forme e nei limiti posti dalla Costituzione. Dunque, il Parlamento non è più, se mai lo è stato veramente (e comunque insieme al Monarca), «Sovrano», ma costituisce una delle forme attraverso cui, in una democrazia essenzialmente rappresentativa, si esercita la sovranità popolare.

Entrambe le novità sono state sottovalutate dalle prime Camere repubblicane che, come si è visto (cfr. *supra*, cap. II), hanno preferito privilegiare l'aspetto della continuità con il Parlamento statutario. Tuttavia, solo se si hanno ben presenti tali novità si comprende appieno il mutamento del ruolo delle Assemblee parlamentari: queste si trovano, per un verso, a essere anch'esse sottoposte, come gli altri organi costituzionali, alla Costituzione (benché siano esse stesse titolari, pressoché esclusive, del potere di revisione costituzionale) e, per altro verso, a vedersi affiancate forme più dirette di espressione della sovranità popolare (anzitutto, a Costituzione vigente, attraverso i referendum e mediante l'attività dei partiti politici, dei sindacati; e altresì, *de iure condendo*, alle reiteratamente prospettate elezioni dirette del capo dello Stato o del capo dell'Esecutivo).

Dunque, la Costituzione è la prima fonte del diritto parlamentare, in quanto regola la struttura delle Camere, è fonte delle sue attribuzioni e contiene una disciplina diretta, benché parziale, dei principali procedimenti parlamentari [Manzella 2003a].

L'esame delle singole norme costituzionali rilevanti per il diritto parlamentare verrà ovviamente svolto, di volta in volta, in occasione dell'analisi dei singoli istituti. Per il momento interessa però evidenziare come il costituente si sia limitato a richiamare una serie di organi e di istituti (molti dei quali già in essere nella Camera prefascista), con ciò evidentemente presupponendo uno sviluppo a opera di altre fonti (e anzitutto dei regolamenti parlamentari). Si rendono perciò possibili sia letture di questi istituti con gli occhi rivolti al passato, sia letture innovative. Ciò a cominciare dallo stesso *nomen* Parlamento, assente nello Statuto albertino e che parte della dottrina [*ibidem*] ha valorizzato allo scopo di evidenziare l'unitarietà di tale organo nel bicameralismo perfetto e paritario disegnato dalla Costituzione del 1947 [*contra*, Mazziotti di Celso 1981].

Peraltro, in taluni casi la Costituzione si fa carico di individuare la fonte competente a sviluppare le sue previsioni: ad esempio, si pensi all'art. 72, che esplicitamente e ripetutamente rinvia ai regolamenti parlamentari quanto alla disciplina del procedimento legislativo; o agli artt. 65 e 69, che rinviano alla legge, rispettivamente, la disciplina di ineleggibilità e incompatibilità e quella dell'indennità spettante ai parlamentari. In altri casi ciò non accade, aprendo (come si vedrà nei prossimi paragrafi) una serie di problemi.

Accanto alla Costituzione, tra le fonti del diritto parlamentare vanno annoverate le leggi costituzionali (anche quelle che non rivedono il testo della Carta fondamentale): si pensi, ad esempio, alla legge costituzionale che ha sottratto al Parlamento in seduta comune (e, in fase istruttoria, alla commissione inquirente) e alla Corte costituzionale in composizione integrata il potere rispettivamente di accusare e di giudicare i ministri per i reati compiuti nell'esercizio delle loro funzioni (legge costituzionale 16 gennaio 1989, n. 1); o alle due leggi costituzionali che hanno previsto commissioni bicamerali incaricate rispettivamente di procedere alle riforme istituzionali e alle riforme costituzionali (esclusa perciò, in quest'ultimo caso, la legge elettorale), disciplinando altresì, in particolare la seconda, un procedimento di revisione costituzionale derogatorio – e perciò da più parti criticato [Pace 1997] – rispetto a quello delineato dall'art. 138 Cost. (norma cardine, insieme all'art. 134 Cost., della rigidità costituzionale), anzitutto con la previsione dell'obbligatorietà del referendum popolare¹.

Vanno altresì considerati, poi, l'art. 11 della legge costituzionale n. 3 del 2001 (i cui primi nove articoli hanno modificato profondamente il titolo V della seconda parte della Costituzione) e l'art. 5, comma 4, della legge costituzionale n. 1 del 2012 (che ha introdotto il principio del pareggio di bilancio nella Costituzione), con i quali il legislatore costituzionale – coerentemente con la sopraevidenziata funzione di «fonte delle fonti», rispetto al cui esercizio non vale, perciò, la riserva di regolamento parlamentare, opponibile invece nei confronti del legislatore ordinario [*contra*, Di Ciolo e Ciaurro 2013] – ha assegnato nuovi spazi ai regolamenti di Camera e Senato: nel primo caso, al fine di integrare la composizione della commissione parlamentare per le questioni regionali con «rappresentanti delle Regioni, delle Province autonome e degli enti locali», in attesa che siano riviste le norme del titolo I della parte seconda della Costituzione (quelle, appunto, relative al Parlamento); nel secondo caso, al fine di disciplinare la «funzione di controllo sulla finanza pubblica con particolare riferimento all'equilibrio tra entrate e spese nonché alla qualità e all'efficacia della spesa delle pubbliche amministrazioni».

Peraltro, in ambedue i casi si tratta di spazi che i regolamenti di Camera e Senato sono chiamati a riempire tendenzialmente privilegiando un approccio «estensivo» (in chiave cioè di sviluppo, rispettivamente, delle relazioni tra Parlamento e Regioni e delle forme del controllo parlamentare sulla finanza pubblica), e, comunque, con il concorso necessario di altre fonti: nella prima ipotesi, con il legislatore ordinario, cui spetta, ai sensi dell'art. 126 Cost., istituire la commissione parlamentare per le questioni regionali e disciplinarne le modalità di consultazione sul decreto di scioglimento dei Consigli regionali (e in tal senso vi è infatti l'art. 53 della legge n. 62 del 1953); nella seconda ipotesi, con il legislatore «organico» (o «rinforzato», come altri preferiscono dire), chiamato dall'art. 5, comma 1, lettera f, della legge costituzionale n. 1 del 2012 a istituire «presso le Camere, nel rispetto della relativa autonomia costituzionale [...] un organismo indipendente al quale attribuire compiti di analisi e verifica degli andamenti di finanza pubblica e di valutazione dell'osservanza delle regole di bilancio» (e in tal senso ha disposto la legge n. 243 del 2012; cfr. *infra*, cap. VI, par. 9).

Ecco dunque un paio di casi in cui vengono chiamati in causa sia i regolamenti delle due Camere sia la legge (ordinaria o «organica»), a riprova della sovrapposizione e dell'intarsio tra le diverse fonti del diritto parlamentare: con il regolamento parlamentare chiamato, nel primo caso, a spingersi fors'anche oltre i limiti della propria tradizionale sfera di competenza (cfr. *infra*, par. 2.3); e con una legge «organica», a competenza tipizzata, approvata a maggioranza assoluta dei componenti di ciascuna Camera, ossia con il medesimo quorum richiesto per l'approvazione dei regolamenti parlamentari. Come osserva Manzella [2003a], dunque, tra le fonti del diritto parlamentare si riscontra spesso una fungibilità e quasi una permeabilità, anziché una gerarchia e una competenza statiche.

Peraltro, è appena il caso di segnalare che la prima previsione è, purtroppo, rimasta lettera morta, così contribuendo a incrementare il contenzioso sul riparto delle competenze legislative tra Stato e Regioni davanti alla Corte costituzionale (cfr. anche *infra*, cap. VI, par. 2). Ci si augura che un diverso destino arrida alla previsione che affida ai regolamenti parlamentari la disciplina del controllo parlamentare sulla finanza pubblica: nella duplice consapevolezza della centralità della funzione di controllo, specie per i Parlamenti contemporanei (cfr. anche *infra*, cap. VII, par. 2), e dell'utilità del profilo finanziario al fine di far valere la responsabilità politica nel sistema istituzionale multilivello che ci governa.

Non ci si può più fermare alla Costituzione e alle leggi costituzionali italiane. Come si è detto (cfr. *supra*, cap. I, par. 3), un diritto costituzionale «composto» (euroitaliano o italoeuropeo, a seconda dei punti di vista), quale è quello oggi vigente [Manzella 2013], si riflette, come è evidente, anche sul diritto parlamentare: alcune funzioni del Parlamento italiano, così come dei Parlamenti di tutti gli altri Stati membri dell'Unione Europea, trovano il loro fondamento nei trattati europei. Non a caso, l'art. 12 TUE individua un catalogo dei poteri europei dei Parlamenti nazionali (che si analizzeranno, nella prospettiva del Parlamento italiano, *infra*, cap. IX, par. 2.1), introdotti dalla formula secondo cui essi «contribuiscono attivamente al buon funzionamento dell'Unione». Così evidenziando, ancora una volta, che la democrazia parlamentare europea si fonda non solo sul canale, diretto, del Parlamento europeo, ma anche su quello, più indiretto ma altrettanto essenziale nelle forme di governo degli Stati membri, dei Parlamenti nazionali, rispetto ai quali i Governi nazionali sono legati da un rapporto fiduciario (necessario in tutti gli Stati membri, tranne Cipro [Olivetti 2012b]) (cfr. anche *supra*, cap. I, par. 3).

## 2. I REGOLAMENTI DI CAMERA E SENATO

### 2.1. Fonti dell'ordinamento generale

I regolamenti parlamentari maiores o generali che dir si voglia (degli altri si parlerà *infra*, par. 2.5) rappresentano a tutt'oggi non l'unica ma sicuramente la principale tra le fonti-atto del diritto parlamentare. Si tratta di corpi normativi piuttosto cospicui e analitici, dotati al tempo stesso di una struttura abbastanza consolidata.

L'art. 64 Cost., nel momento in cui stabilisce che «ciascuna Camera adotta il proprio regolamento», prevede l'adozione della fonte regolamentare come obbligatoria, evitando perciò che la fissazione delle regole procedurali sia rimessa, caso per caso, alla volontà dell'Assemblea.

A lungo si è dubitato che i regolamenti parlamentari rappresentassero effettivamente una fonte-atto, o comunque una fonte dell'ordinamento generale. I due quesiti sono tra loro evidentemente intrecciati. Non a caso, colui che, in Italia, si è fatto sostenitore della teoria volta a negare il carattere di norme giuridiche ai regolamenti parlamentari è stato anche il principale riferimento della tesi secondo cui tali regolamenti sono da intendersi come norme interne, che hanno validità e vigenza solo nell'ordinamento di ciascuna Camera. Secondo il lavoro monografico di Santi Romano [1906], infatti, le norme regolamentari interne a ogni Camera sono espressione della «supremazia speciale» di tale organo, non hanno «nemmeno giuridica esistenza» per l'altra Camera o per la corona, e tanto meno possono essere usate come parametro per la sindacabilità del lavoro legislativo, potendo al più essere qualificate come regole di correttezza costituzionale. Al massimo, nella più matura costruzione della pluralità degli ordinamenti giuridici propugnata dal medesimo autore, i regolamenti parlamentari possono considerarsi come «atti costitutivi di diritto in senso oggettivo», ma solo nell'ambito di una sfera di efficacia «speciale e interna», limitata cioè ai membri del collegio [Romano 1947].

Per il primo quesito (fonte o non fonte), è evidente che, in larga parte, la risposta a esso dipende da quali siano i caratteri propri delle fonti. Ci si può in tal senso richiamare alle caratteristiche distintive che le fonti del diritto devono avere, anzitutto, nell'ottica della teoria generale del diritto, alla luce di almeno tre diversi orientamenti dottrinali: il primo dei quali, che in Italia si collega al nome di Vezio Crisafulli [1984], tende a richiamare i criteri tradizionali della generalità, dell'astrattezza e della novità come tipici dei contenuti propri delle fonti-atto; il secondo, suggestivo ma isolato, essendo stato fatto proprio pressoché unicamente da Gustavo Zagrebelsky [1990], definisce le fonti del diritto (negando peraltro ogni rilevanza pratica all'attribuzione a un determinato atto di tale qualifica) come quegli atti che sono espressione, nella sfera dell'ordinamento giuridico, dei processi di unificazione politica dei fenomeni che hanno luogo nel pluralismo sociale (al contrario degli atti che fonti non sono, come le sentenze o i provvedimenti amministrativi, che di quella unità costituiscono attuazione); il terzo, illustrato efficacemente da Alessandro Pizzorusso [1977; 2011], che insiste sull'efficacia *erga omnes* degli atti-fonte, prescindendo dal relativo contenuto, e dando perciò particolare rilievo all'aspetto della loro pubblicazione obbligatoria.

Ebbene, da tutti e tre i punti di vista, sembra difficile riuscire a negare il carattere di atti-fonte ai regolamenti di Camera e Senato.

Sul primo versante, quello della generalità-astrattezza-novità, i due regolamenti parlamentari contengono infatti una disciplina di tipo generale (il cui ambito soggettivo di applicazione concerne i parlamentari, ma anche i dipendenti delle Camere, i membri del Governo e tutti i soggetti, dagli auditi al pubblico che assiste alle sedute, che si trovino a intrattenere rapporti con organi parlamentari, dentro ma anche fuori della loro sede), applicabile in astratto ogni qualvolta si verifichi quella certa fattispecie, i cui contenuti appaiono per più profili innovativi e integrativi rispetto alle disposizioni costituzionali dedicate al Parlamento.

Sul secondo versante, la natura di fonte dei regolamenti parlamentari emerge con chiarezza ove si osservi la loro incidenza, sempre significativa e talvolta decisiva, sui caratteri della forma di governo, e quindi sugli equilibri che caratterizzano i rapporti tra i diversi organi costituzionali, incluso lo stesso corpo elettorale. Tale incidenza è esaltata da quelle concezioni dottrinali che leggono i regolamenti parlamentari come atti di indirizzo politico, se non addirittura come «l'atto normativo primigenio dell'indirizzo politico» [Ferrara 1968].

Sul terzo versante, infine, va dato atto di un progressivo avvicinamento dei regolamenti parlamentari alle forme di pubblicazione proprie delle fonti del diritto. Si è registrata inizialmente la pubblicazione del regolamento del Senato in *Gazzetta Ufficiale* avvenuta, successivamente alla sua entrata in vigore, e all'evidenza perciò con valore soltanto notiziale, il 7 luglio 1948; questo è rimasto a lungo l'unico esempio di pubblicazione in *Gazzetta Ufficiale* di un testo integrale di regolamento parlamentare, dovendosi attendere i regolamenti del 1971 perché venisse disposto l'obbligo di previa pubblicazione dei regolamenti di Camera e Senato, e delle loro modifiche. Da allora, le modifiche alle norme regolamentari della Camera e del Senato sono state sempre pubblicate in *Gazzetta Ufficiale* e la decorrenza della loro efficacia è stata per lo più determinata a partire dalla data di pubblicazione.

Ancora più recente è la pubblicazione in *Gazzetta Ufficiale* di regolamenti «minori» della Camera dei deputati, avvenuta per la prima volta (limitatamente ai regolamenti per la tutela giurisdizionale dei dipendenti e per la tutela giurisdizionale relativa agli atti di amministrazione non concernenti i dipendenti) il 19 ottobre 2009, sulla spinta della sentenza *Savino c. Italia* della Corte europea dei diritti dell'uomo (su cui cfr. *infra*, par. 2.5 e cap. VI, par. 9).

Il secondo quesito riguarda la natura interna o esterna degli atti-fonte costituiti dai regolamenti parlamentari. La loro natura di «fonti dell'ordinamento generale della Repubblica, produttive di norme sottoposte agli ordinari canoni interpretativi, alla luce dei principi e delle disposizioni costituzionali, che ne delimitano la sfera di competenza» è stata ormai esplicitamente riconosciuta dalla Corte costituzionale, con la sentenza n. 120 del 2014.

La dottrina di Santi Romano, che trovava conforto nella già ricordata (cfr. *supra*, cap. II, par. 2) lettera dell'art. 61 dello Statuto albertino, è stata oggetto di serrate critiche in epoca repubblicana. Da un lato, si è infatti rinvenuto il fondamento dei regolamenti parlamentari (o almeno di alcune delle loro previsioni) nella Costituzione, anziché nella supremazia speciale di cui le Camere godevano nel precedente ordinamento [Tesauro 1958]. Dall'altro, si è evidenziata la rilevanza esterna di molte prescrizioni dei regolamenti parlamentari [Martines 1952], rivendicando anche alle norme cosiddette interne, in essi contenute, una piena giuridicità [Bon Valsassina 1955].

Le obiezioni di maggiore consistenza al riconoscimento della piena giuridicità ai regolamenti parlamentari poggiano oggi sul carattere derogabile delle loro prescrizioni, almeno nel caso in cui nessuno sollevi obiezioni a una deroga o a una non applicazione delle regole scritte.

In proposito, autorevole dottrina [Manzella 2003a] ha qualificato tale fenomeno – non troppo dissimile, in fondo, da quelli riscontrabili in altre esperienze parlamentari² – come una vera e propria fonte-fatto: rilevando cioè l'esistenza di una consuetudine *nemine contradicente*, che assisterebbe, limitandola, la coercitività delle norme regolamentari (con la sola eccezione di quelle che incidano sull'efficacia di norme costituzionali). In tal modo, evidentemente, si riconduce nell'ottica del sistema delle fonti anche un fenomeno che, descritto diversamente, rischierebbe di minare in profondità lo stesso valore giuridico dei regolamenti parlamentari.

Più in generale, può segnalarsi come non tutte le norme dell'ordinamento generale siano tutelate *ex se*, a prescindere dall'azione di un soggetto dell'ordinamento: si pensi, per tutte, alle norme del diritto civile, che spesso hanno carattere dispositivo, e la cui giustiziabilità è in genere rimessa all'azione da parte del soggetto che si ritiene essere stato leso dall'altrui comportamento illecito, e che pertanto ricorre a un giudice. Semmai, la peculiarità del diritto parlamentare è costituita dal fatto che solo i componenti del collegio possono opporsi a una deroga al regolamento e dall'inesistenza, nella gran parte dei casi, di un giudice al quale ricorrere. Il che rischia, evidentemente, di originare una lesione dei diritti dei terzi, ogni qualvolta vengano in rilievo le loro posizioni giuridiche: è il caso di un terzo che sia oggetto di un intervento parlamentare offensivo nei suoi riguardi, ma non interrotto dal Presidente; o del candidato non eletto benché il conteggio delle schede dimostri che egli aveva in effetti prevalso; o ancora del subentrante rispetto a un parlamentare incompatibile che non eserciti tempestivamente la sua opzione.

Su questo elemento ha fatto leva chi, qualche anno or sono, ha ripreso e aggiornato al nuovo quadro costituzionale la tesi dei regolamenti parlamentari come atti privi del carattere di fonti del diritto (dell'ordinamento generale), sostenendo che la loro legittimazione poggerebbe su regole di natura convenzionale, stipulate all'interno di ciascuna Assemblea e solo in taluni casi suscettibili di trasformarsi in consuetudini: e perciò – salvo limitate eccezioni – inidonee a costituire oggetto o parametro del sindacato di legittimità costituzionale. In questo quadro, si è argomentato che tali regolamenti avrebbero effetti non sulla generalità dei soggetti dell'ordinamento, ma solo sulla ristretta cerchia dei soggetti politico-costituzionali, avendo a oggetto esclusivo la disciplina dei rapporti politico-parlamentari: il compito di delineare le restanti posizioni giuridiche spetterebbe invece esclusivamente alla Costituzione e alla legge [Manetti 1990].

Tuttavia, si tratta di una teoria che non riesce a spiegare fino in fondo le constatazioni prima richiamate riguardo all'idoneità dei regolamenti parlamentari a essere qualificati come atti-fonte; né tanto meno a dare ragione di molti contenuti assunti, in concreto, dai regolamenti della Camera e del Senato, che decisamente eccedono, in più direzioni, l'ambito soggettivo dei componenti delle rispettive Assemblee. Non a caso, essa appare decisamente minoritaria, nell'ambito di un quadro dottrinale in cui più «nessuno dubita seriamente della natura di norme giuridiche in senso proprio dei regolamenti parlamentari» [Martines e Silvestri 2011; Modugno 2012]. E altresì in un contesto giurisprudenziale che ha esplicitamente rigettato la tesi secondo cui i regolamenti parlamentari sarebbero, «come nel lontano passato, fonti puramente interne» (così la già ricordata sent. n. 120 del 2014 della Corte costituzionale).

### 2.2. Fonti primarie, ma prive di forza di legge e non utilizzabili come norme interposte nel giudizio di costituzionalità

Subito dopo aver stabilito che i regolamenti parlamentari costituiscono una fonte del diritto, e una fonte dell'ordinamento generale, ci si pone evidentemente il problema di determinarne il rango. Anche qui, nonostante il nomen, che è quello in genere utilizzato per identificare fonti di rango secondario, vi è una posizione assolutamente prevalente in dottrina nel senso di classificare i regolamenti parlamentari come fonti primarie.

Essi, infatti, nel quadro di un sistema delle fonti del diritto articolato in base ai criteri di gerarchia e di competenza, appaiono abilitati dalla Costituzione, nella disciplina di determinate materie a essi riservate, a sostituirsi alla stessa legge formale. Ne discende che i regolamenti parlamentari sono da qualificarsi come fonti primarie, equiparate perciò alla legge e agli atti aventi forza di legge: anzi, sono stati anch'essi considerati, sempre nella lettura proposta da Crisafulli, atti con forza di legge pure ai fini della loro sindacabilità davanti alla Corte costituzionale, ai sensi dell'art. 134, comma 1, Cost. [Lavagna 1957; Modugno 1970; Siclari 1992].

In quanto fonti primarie, inoltre, i regolamenti parlamentari ben si presterebbero a entrare a far parte del blocco di costituzionalità, ossia a essere inclusi nel parametro del giudizio di costituzionalità delle leggi, quali «norme interposte» tra la Costituzione e la legge ordinaria, il cui procedimento formativo essi disciplinano. La figura delle «norme interposte» è, del resto, presente nell'ordinamento italiano, e proprio per effetto di una costruzione giurisprudenziale (a partire da Corte cost. n. 3 del 1957) elaborata con riferimento alle leggi di delega nel giudizio sui rispettivi decreti legislativi: ove questi risultino difformi rispetto alla legge di delega, essi sono infatti viziati da illegittimità costituzionale per violazione (indiretta) degli artt. 76 e 77, comma 1, Cost.

Questo pur elegante e coerente quadro ricostruttivo è stato però rifiutato dalla giurisprudenza costituzionale, non tanto riguardo alla collocazione dei regolamenti parlamentari come fonti primarie, quanto nelle sue conse-

> **QUADRO 3.1.**
> **La sentenza n. 154 del 1985 sulla giustizia domestica (e sull'insindacabilità, nel giudizio sulle leggi, dei regolamenti parlamentari)**
>
> Nella sentenza n. 154 del 1985 la Corte costituzionale, chiamata a esprimersi sulla questione di legittimità costituzionale delle norme dei regolamenti generali di Camera e Senato che prevedono la giustizia domestica (autodichia) per le controversie relative al rapporto di lavoro dei loro dipendenti, ha in linea di principio convenuto con il giudice a quo (le sezioni unite civili della Corte di cassazione) che «indipendenza e imparzialità dell'organo che decide, garanzia di difesa, tempo ragionevole, in quanto coessenziali al concetto stesso di una effettiva tutela, sono indefettibili nella definizione di qualsiasi controversia». Proprio sulla base di tale considerazione Camera e Senato si sono dotati, nella seconda metà degli anni '80, di procedimenti paragiurisdizionali volti ad assicurare un maggiore rispetto dei valori evocati dalla Corte [Albanesi 2008], poi alla Camera ulteriormente rivisti nel 2009, sempre nella direzione di assicurare una maggiore terzietà del giudice, a seguito della sentenza Savino c. Italia della Corte europea dei diritti dell'uomo (cfr. *infra*, par. 2.5).
> Sennonché, e pregiudizialmente, ha risolto in senso negativo il dubbio sulla sindacabilità dei regolamenti parlamentari in sede di giudizio sulle leggi. Ciò sulla base sia dell'interpretazione letterale dell'art. 134 Cost., che segna «rigorosamente i precisi e invalicabili confini della competenza del giudice delle leggi nel nostro ordinamento»; sia dell'interpretazione storico-sistematica del testo costituzionale, che «ha collocato il Parlamento al centro del sistema, facendone l'istituto caratterizzante l'ordinamento». Secondo la Corte, è «nella logica di tale sistema che alle Camere spetti – e vada perciò riconosciuta – una indipendenza guarentigiata nei confronti di qualsiasi altro potere, cui pertanto deve ritenersi precluso ogni sindacato degli atti di autonomia normativa ex art. 64, comma 1, Cost.».
> Quasi 30 anni dopo, e in un contesto politico e istituzionale ben diverso, nella sentenza n. 120 del 2014 la Corte costituzionale ha ribadito l'insindacabilità dei regolamenti parlamentari nel giudizio sulle leggi (sempre in risposta alle sezioni unite della Corte di cassazione, che avevano risollevato sostanzialmente la medesima questione). Ma lo ha fatto, questa volta, rifiutando l'argomento storico (e l'arcaicheggiante riferimento alla «indipendenza guarentigiata»), sulla sola base di argomentazioni di diritto positivo, tratte sempre dall'art. 134, primo alinea, Cost. («i regolamenti parlamentari non rientrano espressamente [...] tra le "leggi" e "gli atti aventi forza di legge" che possono costituire oggetto del sindacato di legittimità rimesso a questa Corte»), e, sul piano sistematico, dalla «garanzia di indipendenza delle Camere da ogni altro potere», nella quale si rinviene «la *ratio* dell'insindacabilità dei regolamenti parlamentari».

guenze relative alla definizione dell'oggetto e del parametro del sindacato svolto dalla Corte costituzionale. I due problemi – quelli della inclusione dei regolamenti parlamentari nel parametro e nell'oggetto del giudizio di legittimità costituzionale – erano e sono, del resto, evidentemente connessi. Come ha osservato la Corte (con riferimento ai trattati internazionali, ma con rilievo di valore generale): «l'esigenza che le norme che integrano il parametro di costituzionalità siano esse stesse conformi alla Costituzione è assoluta e inderogabile, per evitare il paradosso che una norma legislativa venga dichiarata incostituzionale in base a un'altra norma subcostituzionale, a sua volta in contrasto con la Costituzione» (Corte cost. n. 348 del 2007).

La sentenza n. 9 del 1959 ha infatti escluso che i regolamenti parlamentari potessero operare come parametro del giudizio di legittimità costituzionale delle leggi. La Corte costituzionale si è dichiarata competente a sindacare esclusivamente le violazioni delle norme costituzionali sul procedimento legislativo, ma non anche il mancato rispetto delle disposizioni contenute nei regolamenti parlamentari.

Per un verso, la Corte ha così superato il dogma ottocentesco dei cosiddetti *interna corporis acta*, ai sensi del quale le attività e i procedimenti che si svolgono all'interno delle Camere non sono sindacabili da soggetti esterni all'Assemblea (anche se tale dogma si è discutibilmente riaffacciato, nella sentenza n. 246 del 2010, con riguardo alle «modalità di predisposizione della documentazione relativa ai lavori delle commissioni e dell'aula»: cfr. *infra*, cap. VI, par. 9); per altro verso, ha finito per rimettere a ciascuna Camera l'interpretazione e la garanzia dell'osservanza delle previsioni contenute nei regolamenti parlamentari, pure laddove a questi ultimi il testo costituzionale espressamente rinvii [Barile 1959].

La sentenza che ha affrontato direttamente, risolvendolo in termini negativi, il problema della possibilità di configurare i regolamenti parlamentari come oggetto del giudizio di legittimità costituzionale è stata la n. 154 del 1985 (risposta poi ribadita, con motivazioni solo in parte coincidenti, dalla sent. n. 120 del 2014).

La «partita» della sindacabilità dei regolamenti parlamentari sembrava dunque essersi chiusa [Floridia 1986b]. Tuttavia, la Corte costituzionale, dopo aver sbarrato la via del giudizio sulle leggi, ha lasciato aperta quella del conflitto di attribuzione tra poteri dello Stato, attraverso cui è giunta a svolgere forme incisive di sindacato sulle procedure parlamentari, e dunque, seppure indirettamente, sulla disciplina posta dai regolamenti di Camera e Senato [Manetti 2014; Brunelli 2016].

La sentenza «capostipite», a questo proposito, è rappresentata dalla n. 1150 del 1988, nella quale la Corte si è riservata un penetrante controllo sul «cattivo uso» dei poteri parlamentari. A essa ha fatto seguito un considerevole numero di pronunce rese specialmente riguardo alle modalità di applicazione, da parte delle Camere, delle garanzie previste dall'art. 68 Cost. (tra le altre, cfr. n. 289 del 1998; nn. 10 e 11 del 2000: cfr. *infra*, cap. IV, par. 2), ma anche relative a questioni prettamente di procedura parlamentare, quali le modalità di votazione (si pensi alla sentenza sui deputati cosiddetti «pianisti», n. 379 del 1996: cfr. *infra*, cap. VII, par. 4.5); o l'abbinamento dei progetti di legge e il previo esame in commissione di cui all'art. 72, comma 1, Cost. (come nell'ordinanza n. 149 del 2016, sulla legge in materia di unioni civili, seppure nel senso dell'inammissibilità, ma lasciando aperta la porta ai conflitti sollevati da singoli parlamentari). Da ultimo, anche in materia di autodichia la Corte ha indicato come da percorrere la via del conflitto di attribuzione tra poteri dello Stato (sent. n. 120 del 2014); salvo poi deludere in larga misura le aspettative da essa stessa suscitate, respingendo il conflitto sollevato dalla Corte di cassazione (con la sent. n. 262 del 2017, su cui cfr. anche *infra*, cap. VI, par. 9).

### 2.3. La riserva di regolamento parlamentare

Resta peraltro il problema, dalla soluzione tutt'altro che agevole, di determinare l'ambito di competenza dei regolamenti parlamentari.

L'art. 64 Cost., infatti, disciplina solo il loro procedimento di formazione, senza individuarne in alcun modo l'ambito di competenza, diversamente da quel che accadeva con lo Statuto albertino (cfr. *supra*, cap. II, par. 2). Un esplicito rinvio a tali fonti è invece contenuto all'interno dell'art. 72 Cost., relativamente al procedimento legislativo, considerato in generale, al comma 1, o per profili più specifici, ai commi 2 e 3: in termini obbligatori, con riferimento ai procedimenti abbreviati per i disegni di legge dei quali è dichiarata l'urgenza e alle forme di pubblicità dei lavori delle commissioni; in termini facoltizzanti con riferimento all'approvazione dei disegni di legge direttamente in commissione. Piuttosto curiosamente, sia detto per inciso, i regolamenti parlamentari hanno sin dall'inizio sviluppato assai più quest'ultima competenza, benché formulata in termini facoltizzanti, rispetto alle altre due, pur formalmente obbligatorie. Sulla base di questi dati costituzionali, si è visto come la dottrina non abbia comunque esitato a individuare, sostanzialmente all'unanimità, una riserva costituzionale di competenza a favore dei regolamenti delle due Camere. Anzi, il caso dei regolamenti parlamentari è stato ed è tuttora considerato come paradigmatica applicazione, nell'ordinamento italiano, del criterio di competenza: qui inteso come operante a favore di una fonte destinataria di una riserva costituzionalmente esclusiva (e non soltanto di una fonte costituzionalmente preferita, secondo la distinzione di Paladin [1996]).

In questa chiave si è ritenuto [Zagrebelsky 1990] che l'area di competenza del regolamento parlamentare, oltre che il procedimento legislativo, riguardi anche una serie di altri settori materiali, che sono stati identificati come segue: 1. organi interni delle Camere (Presidente, ufficio di Presidenza, commissioni, giunte ecc.); 2. componenti delle Camere (diritti e doveri dei singoli parlamentari; loro organizzazioni in gruppi); 3. procedimenti relativi alle diverse funzioni parlamentari; 4. strutture di servizio e rapporto con i dipendenti delle Camere; 5. rapporti che occasionalmente possono instaurarsi tra le Camere e terzi estranei.

Altre tesi, invece, hanno cercato di distinguere a seconda dei contenuti le diverse disposizioni regolamentari, giungendo a ritenere operante la riserva di competenza solo per un'area materiale variamente configurata, ma comunque più limitata rispetto a quella effettivamente occupata dai regolamenti parlamentari [Martines 1952; Manzella 1986]. Per la parte non coperta da riserva di competenza opererebbe, nei rapporti tra regolamento e legge, il principio cronologico [Floridia 1986a].

Rimane comunque un limite all'intervento dei regolamenti parlamentari: nel senso che questi potrebbero muoversi liberamente fintanto che restassero nell'ambito dell'attuazione e dello sviluppo delle funzioni che la Costituzione attribuisce al Parlamento. Si tratta di un ambito funzionale da intendersi evidentemente in modo ampio, in coerenza con il rango primario attribuito a tale fonte, con la natura di principi, propria di molte delle disposizioni costituzionali relative al Parlamento, nonché con l'apertura della Carta costituzionale italiana verso i trattati internazionali ed europei.

La giurisprudenza costituzionale, pur richiamandosi espressamente alla «riserva di regolamento» parlamentare di cui all'art. 64, comma 1, Cost. (ad esempio, Corte cost. n. 231 del 1975, secondo cui tale riserva rappresenta una manifestazione dell'autonomia organizzativa e normativa derivante dall'indipendenza delle Camere), non ha fornito chiarimenti quanto all'ambito materiale in cui tale riserva è destinata a operare. Qualche indicazione in più può trarsi dalla «giurisprudenza» dei Presidenti d'Assemblea, che a volte hanno dichiarato inammissibili emendamenti diretti a introdurre disposizioni che in essa si ritengono essere ricomprese.

### 2.4. Il procedimento di formazione

Al procedimento di formazione dei regolamenti parlamentari l'art. 64 Cost. dedica invece specifica attenzione, richiedendo che essi siano approvati da ciascuna Camera, a maggioranza assoluta dei componenti.

A partire dal 1993, questa previsione è stata spesso criticata [Clementi e Gianfrancesco 2007], in quanto tale quorum non sarebbe sufficiente ad assicurare un'effettiva garanzia alle minoranze o all'opposizione in un Parlamento eletto con meccanismi maggioritari (per cui affidarsi ai soli regolamenti parlamentari per definire uno «statuto dell'opposizione» rischia di rivelarsi meramente illusorio). Eppure, se si volge lo sguardo più indietro nel tempo, ci si avvede di come, in un contesto di stampo proporzionalistico, il precetto costituzionale sia stato oggetto di un'attuazione tutt'altro che immediata, in particolare alla Camera.

Nel procedimento di revisione dei regolamenti parlamentari un ruolo assai incisivo viene a giocare la giunta per il regolamento: tale organo (sulla cui composizione cfr. *infra*, cap. VI, par. 5), oltre a coadiuvare il Presidente nell'interpretazione del regolamento, detiene infatti anche una sorta di monopolio dell'iniziativa di revisione regolamentare. Al Senato tale monopolio è più attenuato, l'art. 167 r.S. limitandosi a stabilire l'obbligo di un previo esame in giunta tanto delle proposte di modifica del regolamento quanto degli emendamenti a esse riferiti (salva la possibilità per il Presidente di ammettere nuovi emendamenti correlati a modifiche approvate).

> **QUADRO 3.2.**
> **La diversa interpretazione del quorum richiesto dall'art. 64 Cost. tra Camera e Senato**
>
> Il Senato decise sin dall'inizio di dare un'attuazione rigorosa all'art. 64, comma 1, Cost., richiedendo la maggioranza assoluta sia sulla votazione finale del nuovo regolamento, sia sulle sue singole modifiche (alcune delle quali, infatti, pur licenziate con ampio consenso dalla giunta per il regolamento, risultarono poi a sorpresa bocciate dall'Assemblea). Tale rigore è stato attenuato nel 1971, richiedendosi la verifica automatica della maggioranza assoluta solo per l'approvazione finale di un complesso organico di modifiche al regolamento (suscettibile di stralcio a richiesta di soli otto senatori: in tal caso, la maggioranza assoluta è richiesta «per l'approvazione di ciascuna parte stralciata»).
> Alla Camera si è seguito invece il percorso esattamente opposto, per giungere a un punto di approdo simile a quello del Senato. Come si è accennato (cfr. *supra*, cap. II), infatti, nel riadottare il regolamento prefascista la Camera non si era nemmeno posta il problema dell'attuazione da dare all'art. 64, comma 1, Cost.: tutte le delibere relative al regolamento, sia quelle rivolte ad apportarvi singole modifiche, sia quelle dirette ad autorizzare la giunta per il regolamento a predisporre un testo coordinato, erano perciò state assunte con modalità tali da non far risultare né la sussistenza del numero legale, né tanto meno il superamento del quorum aggravato richiesto dall'art. 64 Cost. Quando la questione fu sollevata, per la prima volta, da Togliatti nella seduta del 17 marzo 1950, in occasione della votazione di una modifica volta ad aggravare le sanzioni nei confronti dei deputati, il Presidente della Camera Gronchi prima provò a sostenere che tale quorum fosse richiesto solo per l'adozione di un nuovo regolamento e non anche per le sue modifiche. Poi, sulla base delle osservazioni rivoltegli pure dai democristiani Dossetti e Ambrosini, concorse all'individuazione di una soluzione di compromesso: consistente nell'inserimento nel regolamento di una disposizione ai sensi della quale le modifiche regolamentari «dovranno essere adottate a maggioranza assoluta dei componenti qualora, prima dell'inizio della discussione, lo richiedano il Presidente di un gruppo parlamentare o dieci deputati» (così estendendosi, in pratica, alla sussistenza del quorum della maggioranza assoluta il criterio, già previsto da quel regolamento, della presunzione della sussistenza del numero legale di cui all'art. 64, comma 3, Cost.).
> Questa soluzione, oggetto di dure critiche in dottrina (avanzate con particolare efficacia da Tosi [1959; 1974]), è stata superata solo con la revisione dell'art. 16 r.C. avvenuta il 28 febbraio 1990 [Cerreto 2008a], la quale – non molto diversamente da quanto, si è visto, dispone il vigente regolamento del Senato – ha chiarito che la maggioranza assoluta occorre solo per il voto finale del testo della giunta per il regolamento (e non quindi per gli emendamenti a essa riferiti) e che la sussistenza di tale quorum è in questa ipotesi accertata automaticamente attraverso la votazione nominale, anche quando non sia stata richiesta una votazione qualificata.

Più diffusa – e più innovativa, in rapporto alle regole che si seguono nel procedimento legislativo – è la disciplina dedicata alla questione dal regolamento della Camera, che in parte ha codificato e in parte ha corretto un «lodo Iotti» intervenuto nel 1981, in occasione dell'approvazione delle prime riforme regolamentari dirette a limitare il manifestarsi dell'ostruzionismo posto in essere dal Partito radicale (A.C., VIII Legislatura, res. sten., 4 novembre 1981, pp. 35408 s. [Curreri 1995]). L'art. 16 r.C. ha deferito alla giunta lo studio delle proposte di revisione regolamentare e, soprattutto, ha riservato a essa quasi il «monopolio della penna» con cui tali norme sono scritte. In sostanza, rispetto al testo proposto dalla giunta all'Assemblea, i singoli deputati non possono presentare veri e propri emendamenti, bensì unicamente «principi e criteri direttivi», i quali, se approvati, obbligano la giunta a redigere un nuovo testo; la giunta perde la «penna» solo nel caso in cui un Presidente di gruppo o venti deputati dissentano sul modo in cui la giunta, in questo nuovo testo, ha recepito i principi e i criteri direttivi e presentino perciò un testo interamente sostitutivo di quello della giunta, il quale viene posto in votazione in alternativa a questo, nel caso in cui esso sia respinto.

Con previsione corrispondente (art. 116, comma 4, r.C. e art. 161, comma 4, r.S.), i due regolamenti vietano, infine, che sulle proposte di modifica del regolamento, oltre che, più in generale, su quanto attiene alle condizioni di funzionamento della Camera e del Senato, il Governo possa porre la questione di fiducia (cfr. *infra*, cap. VIII, par. 4.5).

### 2.5. I regolamenti parlamentari speciali, minori e secondari

Accanto al regolamento parlamentare generale il Parlamento italiano – coerentemente del resto con la sua natura policentrica – conosce una molteplicità di altri atti, denominati anch'essi regolamenti, rivolti a disciplinare organi della Camera o del Senato o profili specifici del diritto parlamentare. Essi sono solitamente previsti dal regolamento parlamentare generale, anche se non mancano casi in cui il loro fondamento si rinviene invece all'interno di leggi ordinarie (a riprova del fatto che tali fonti non sono del tutto escluse dalla disciplina delle attività parlamentari).

Nell'ambito dei regolamenti «altri» rispetto a quello generale occorre operare una fondamentale tripartizione, a seconda del relativo procedimento di formazione: in una prima categoria si pongono i regolamenti approvati dall'Assemblea dell'una o dell'altra Camera, con le medesime procedure, inclusa perciò la garanzia della maggioranza assoluta, richieste per il regolamento maior e in genere con l'aggiunta di una consultazione (al Senato, per norma regolamentare) o proposta (alla Camera, per prassi) dell'organo collegiale interessato, rivolta alla giunta per il regolamento, che vede così attenuarsi il proprio monopolio di iniziativa nell'elaborazione regolamentare; in una seconda categoria si collocano i regolamenti approvati dall'ufficio di Presidenza della Camera o dal consiglio di Presidenza del Senato; in una terza e ultima categoria, in qualche modo intermedia rispetto alle due prima esaminate, si ricomprendono i regolamenti di alcuni organi collegiali, approvati da questi ultimi secondo le procedure previste dalla legge istitutiva dell'organo in questione.

I regolamenti rientranti nella prima categoria si possono a pieno titolo denominare regolamenti «speciali»: si tratta, se si vuole, di sezioni specializzate dei regolamenti generali, dotati perciò del medesimo rango, formatisi con un procedimento normativo (lievemente) aggravato e abilitati anche a derogare, per la parte di propria competenza, alle prescrizioni dei regolamenti generali.

Per quelli che appartengono alla seconda categoria, invece, si può usare l'equivoca terminologia di regolamenti «minori», che talvolta è però riferita a tutti i regolamenti altri da quello generale; oppure, con maggiore chiarezza, li si può denominare regolamenti «di diritto parlamentare amministrativo» [Ferrari Zumbini 1987; D'Orta e Garella 1997], dal momento che la terminologia, senz'altro più breve, di regolamenti amministrativi appare suscettibile di originare qualche confusione. Infine, per i regolamenti di cui alla terza categoria si è proposta la terminologia di regolamenti «secondari» [Mannino 2010], idonea a metterne in rilievo la subordinazione rispetto alla legge.

Rientrano nella prima categoria, in particolare:

1. il regolamento, espressamente qualificato come «interno», della giunta delle elezioni della Camera;
2. il regolamento per la verifica dei poteri applicabile alla giunta delle elezioni e delle immunità parlamentari del Senato;
3. il regolamento parlamentare per i procedimenti d'accusa contro il Presidente della Repubblica, approvato, nel medesimo testo, dal Senato e dalla Camera nel giugno 1989 (a seguito dell'entrata in vigore della legge costituzionale n. 1 del 1989, ma senza un esplicito fondamento all'interno di tale fonte).

Tra i regolamenti della seconda categoria si possono qui ricordare i seguenti:

1. i regolamenti approvati dall'ufficio di Presidenza della Camera, e ora espressamente enumerati nell'art. 12, comma 2 (regolamento della biblioteca), comma 3 (dei servizi e del personale; dei concorsi per l'assunzione del personale; di disciplina per il personale; per la tutela giurisdizionale dei dipendenti; per il trattamento di quiescenza del personale; di amministrazione e contabilità; per l'accesso agli atti; per la tutela giurisdizionale relativa ad atti non concernenti i dipendenti), e comma 6 r.C. (sull'istituzione degli organi di autodichia, in conformità ai principi affermati dalla Corte europea dei diritti dell'uomo: cfr. *infra*, cap. VI, par. 9);
2. i regolamenti della biblioteca e dell'archivio storico del Senato, previsti dagli artt. 12 e 20 r.S. e approvati dal consiglio di Presidenza del Senato, nonché il regolamento di amministrazione e contabilità, e il regolamento interno degli uffici e del personale del Senato, previsti dall'art. 12, comma 1, e dall'art. 166, comma 2, r.S.

Alla terza categoria appartiene invece il regolamento della commissione bicamerale per l'indirizzo generale e la vigilanza dei servizi radiotelevisivi. Esso è previsto dall'art. 1, comma 5, della legge n. 103 del 1975, il quale stabilisce che tale regolamento debba essere emanato dai Presidenti delle due Camere, sentiti i rispettivi uffici di Presidenza (potendo essere modificato, secondo quanto dispone il suo ultimo articolo, solo a maggioranza assoluta dei componenti della commissione). Non molto diversa appare la collocazione dei regolamenti approvati dalle commissioni di inchiesta, alle quali il potere regolamentare è riconosciuto dalla relativa legge istitutiva; in genere questi regolamenti rimandano, per quanto da essi non espressamente previsto, ai regolamenti generali (ossia, al regolamento del ramo del Parlamento cui appartiene il Presidente della commissione).

Intorno a tale molteplicità di regolamenti, parte della dottrina [D'Andrea 2004] ha manifestato numerose perplessità (riferite specialmente ai regolamenti minori e, in questo ambito, a quelli che disciplinano la giustizia domestica), dubitando, in particolare, della legittimità della norma sulla produzione giuridica posta nei regolamenti generali rispetto alla riserva contenuta nell'art. 64 Cost.

Ove a questa riserva si attribuisca carattere assoluto, dovrebbe infatti ritenersi inammissibile, in tale ambito, l'intervento di fonti normative diverse da quella assegnataria della riserva. Ove invece a essa si attribuisca carattere relativo, sarebbe ammissibile anche l'intervento di altre fonti (primarie e secondarie), che però non dovrebbero disciplinare situazioni giuridiche soggettive, attive e passive, né introdurre procedure di natura sostanzialmente giurisdizionale; tanto più quando si vada a incidere su oggetti esterni alle amministrazioni parlamentari (come accade, in particolare, per le procedure di acquisizione, sul mercato, di beni e servizi), disciplinando materia che forse esorbita dalla competenza degli stessi regolamenti generali.

La giurisprudenza sia costituzionale sia ordinaria non si è invece posta tale problema, e ha preso in considerazione pressoché indifferentemente il regolamento parlamentare generale e i regolamenti parlamentari «altri», collocandoli tutti sotto l'ombrello della riserva di cui all'art. 64 Cost. [cfr. D'Orta e Garella 1997]. Da ultimo, anche la giurisprudenza della Corte europea dei diritti dell'uomo, nella già ricordata sentenza *Savino c. Italia* del 28 aprile 2009, ha un po' generosamente ritenuto che la collocazione della disciplina dell'autodichia all'interno dei regolamenti minori delle Camere fosse sufficiente a rispettare il requisito, posto sempre dall'art. 6, par. 1, della Convenzione, secondo cui i tribunali devono essere «previsti dalla legge» (anche perché allora tali regolamenti non erano stati fatti ancora oggetto di pubblicazione sulla «Gazzetta Ufficiale»: cfr. *supra*, par. 2.2).

Più coerente con l'ottica seguita dalla giurisprudenza appare perciò un altro inquadramento dottrinale [Pizzorusso 2011], ad avviso del quale i regolamenti minori costituiscono, insieme con il rispettivo regolamento generale, un sottosistema di norme che nell'ordinamento generale dello Stato si inseriscono come «un unico complesso tutto dotato dell'efficacia delle norme primarie». All'interno di ciascun sottosistema, poi, «i regolamenti parlamentari minori occupano una posizione subordinata rispetto a quella del regolamento della Camera cui si riferiscono» e non possono perciò porsi in contrasto con essi, a pena di invalidità.


> **QUADRO 3.3.**
> **La questione dei «seggi fantasma» nella Camera della XIV Legislatura**
>
> Il problema dell'applicabilità di norme di rango secondario alle procedure elettorali si è posto, nel corso della XIV Legislatura, con riguardo al regolamento governativo di cui al d.p.r. n. 14 del 1994, il cui art. 11, in attuazione-integrazione della legge n. 277 del 1993 per l'elezione della Camera, prevedeva la distribuzione dei seggi proporzionali residui, che cioè non hanno potuto essere assegnati per esaurimento dei candidati collegati a una lista, fra tutte le altre liste che avessero superato la soglia di sbarramento.
> Tale previsione regolamentare, infatti, pur applicata dall'ufficio elettorale nazionale operante presso la Corte di cassazione, non è stata ritenuta utilizzabile dalla stessa Camera (anzitutto in sede di giunta provvisoria delle elezioni [Cerase 2005]) ai fini dell'attribuzione di dodici ulteriori seggi (cosiddetti «seggi fantasma»): di quelli cioè rimasti da assegnare in quanto spettanti, in base al primo riparto, alla lista Forza Italia, che, a causa di un ampio utilizzo delle cosiddette «liste civetta», non aveva più candidati a essa collegati ancora da eleggere. La Camera ha perciò preferito decidere di non decidere, approvando un ordine del giorno con il quale si è stabilito di non attribuire affatto tali seggi (A.C., XIV Legislatura, res. sten., 15 luglio 2002); e, in un secondo momento, per i seggi resisi vacanti in corso di legislatura (ossia «a seguito di dimissioni, di morte o di decadenza per cause di ineleggibilità o di incompatibilità»), ha approvato un'apposita legge, la n. 47 del 2005, che ha di fatto dettato *a posteriori* una regola per l'assegnazione di alcuni seggi in base a una tornata elettorale già svoltasi. Con ciò finendo per violare, oltre che la previsione di cui all'art. 56, comma 2, Cost., ove stabilisce che il numero dei deputati è pari a 630 [Spadacini 2003], altresì il principio (che in qualche modo costituisce il «nucleo duro», in genere indiscusso, della riserva di legge e che è evidentemente connesso a quello dello Stato di diritto) della necessità di una previa norma: nella specie, di una disciplina delle modalità di trasformazione dei voti in seggi in vigore anteriormente allo svolgimento delle elezioni. Una situazione simile, per un solo seggio, si è prodotta, in applicazione della legge n. 165 del 2017, questa volta al Senato, all'inizio della XVIII Legislatura, a seguito del successo notevolissimo del Movimento 5 Stelle in Sicilia, essendo stati eletti tutti i candidati indicati in quella Regione da quel partito, che, in base al riparto, avrebbe avuto diritto a un seggio in più (cfr. *infra*, cap. V, par. 2.2).

## 3. LE LEGGI ORDINARIE E IL LORO «INTARSIO» CON I REGOLAMENTI PARLAMENTARI

Come si è più volte sottolineato, la legge ordinaria è tutt'altro che esclusa dal diritto parlamentare. Anzi, si è visto che, in qualche misura, è la stessa Costituzione a richiederne l'intervento, specie nel momento prodromico alla formazione delle due Camere, ossia nella procedura elettorale: ecco dunque le leggi elettorali e le leggi che individuano i casi di incompatibilità, di ineleggibilità e ora anche di incandidabilità (si vedano i decreti legislativi n. 149 del 2011 e, soprattutto, n. 235 del 2012). Si tratta peraltro di leggi che non esauriscono la loro efficacia al momento dell'insediamento delle nuove Camere, ma che si pongono alla base di specifiche procedure parlamentari, e in particolare di quelle relative alla verifica dei poteri (cfr. *infra*, cap. V, par. 3). Discussa è la questione di quale spazio possa essere lasciato a fonti secondarie relativamente alle procedure elettorali, in presenza di una riserva di legge (secondo alcuni assoluta, secondo altri relativa) che, in materia elettorale, è da considerarsi implicita (salvo il cenno di cui all'art. 72, comma 4, Cost.), ma piuttosto chiaramente desumibile dai principi dell'ordinamento [Spadacini 2003] e in particolare dall'art. 48 Cost. [Ainis 2001], oltre che dagli stessi lavori dell'Assemblea costituente.

Un discorso a parte merita la riserva di legge prevista dall'art. 69 Cost. per quanto attiene alla determinazione della misura dell'indennità parlamentare. In questo caso, infatti, il coinvolgimento necessario della legge si deve, da un lato, alla volontà di non derogare, per la corresponsione di misure economiche a favore dei parlamentari, all'obbligo di copertura finanziaria posto in capo alle leggi di spesa dall'art. 81 Cost.; e, dall'altro, all'esigenza di non lasciare all'autonomia regolamentare di ciascuna Camera la libera e pressoché del tutto insindacabile determinazione della misura di tale indennità. Nella prassi, peraltro, la riserva di legge in questione è stata rispettata in modo assai flessibile, dal momento che la legge lascia ampio spazio a delibere degli uffici di Presidenza delle due Camere (cfr. *infra*, cap. IV, par. 3).

Anche al di là delle riserve di legge previste in Costituzione, la legge ordinaria tende a essere ampiamente utilizzata tutte quelle volte in cui si intende dettare norme che richiedono la costruzione di procedimenti (almeno in parte) parlamentari – e perciò detti «duali» [Manzella 2003a] – nei quali occorre delineare le posizioni giuridiche soggettive (di obbligo, soggezione, onere) di soggetti esterni alle Camere. Si tratta di ipotesi invero sempre più frequenti, posto che il Parlamento, da organo pressoché solitario, quale in sostanza era nell'architettura dello Stato liberale ottocentesco, si è trasformato in organo spesso chiamato – talvolta anche in posizione non centrale, ma dichiaratamente «laterale» – a convivere e a dialogare con altri soggetti, istituzionali e non, attraverso procedimenti complessi dei quali solo una parte si svolge nelle sedi parlamentari [Palanza 2001].

Il primo esempio di questo che è stato chiamato un «intarsio» tra la legge e il regolamento parlamentare [Manzella 2003a] è costituito dalla legge n. 14 del 1978, che introdusse il parere, obbligatorio ma non vincolante, delle commissioni parlamentari sulle nomine dei vertici degli enti pubblici. Del resto, è proprio nel corso dell'*iter* parlamentare di tale legge che la giunta per il regolamento del Senato (nel parere del 15 maggio 1978) ebbe modo di porsi il problema dei limiti in cui una legge potesse intervenire a disciplinare le procedure parlamentari, risolvendolo nel senso che la legge stessa, se può attribuire una competenza ulteriore alle commissioni parlamentari (o, meglio, al Parlamento nel suo complesso), non è però abilitata a individuare le modalità attraverso cui essa vada esercitata, né a determinare i tempi per l'espressione del parere. Tant'è che si decise di modificare i regolamenti delle due Camere al fine di dettare almeno alcune regole essenziali «nei casi in cui il Governo sia tenuto per legge a richiedere un parere parlamentare in ordine ad atti che rientrino nella sua competenza» (con queste parole si apre l'art. 139 bis r.S., introdotto il 31 maggio 1978, cui corrisponde l'art. 143, comma 4, r.C.).

Ulteriori «intarsi» tra legge e regolamenti parlamentari si sono registrati negli anni successivi. Anzitutto riguardo alle procedure finanziarie, disciplinate *ex novo* dalla legge n. 468 del 1978, e modificate a più riprese (dalle leggi n. 362 del 1988; n. 208 del 1999; n. 196 del 2009; n. 39 del 2011; n. 163 del 2016). A queste previsioni legislative i regolamenti parlamentari hanno «risposto» con una certa regolarità: prima introducendo, con la «sessione di bilancio», un *iter* a tempi certi e contingentati per l'esame e l'approvazione del disegno di legge di bilancio, del disegno di legge finanziaria (poi di stabilità) e, in minor misura, dei disegni di legge «collegati»; poi cercando di delineare procedimenti idonei ad assicurare il rispetto, al contempo, dei vincoli finanziari posti dal Governo con i suoi documenti programmatici (che hanno assunto varie denominazioni: documento di programmazione economico-finanziaria, DPEF; poi decisione di finanza pubblica, DFP; e infine documento di economia e finanza, DEF) e dalle Camere medesime (con le risoluzioni parlamentari approvative di tali documenti) e dei limiti al contenuto proprio di tali leggi, come delineati nella legislazione vigente (cfr. *infra*, cap. VIII, parr. 3.4 e 6.7).

Il quadro ha subìto importanti modifiche: per effetto della legge costituzionale n. 1 del 2012, sul pareggio di bilancio, della sua legge «organica» o «rinforzata» di attuazione (n. 243 del 2012, come modificata dalla legge n. 164 del 2012) e, soprattutto, della disciplina del «Semestre europeo» di cui ai regolamenti (UE) n. 1175/2011 del Parlamento europeo e del Consiglio, del 16 novembre 2011, e n. 473/2013 del Parlamento europeo e del Consiglio, del 21 maggio 2013 (cfr. *infra*, cap. VIII, par. 6.7).

Anche la legge n. 400 del 1988, nella parte dedicata alle modalità di esercizio della potestà normativa primaria del Governo, e in particolare quanto ai limiti di contenuto dei decreti-legge, ha trovato una sua eco nei regolamenti parlamentari mediante appositi richiami alla «legislazione vigente»: invero, prima nel solo regolamento del Senato quanto al procedimento di conversione dei decreti-legge nella fase di verifica preliminare affidata alla commissione affari costituzionali (soppressa nel 2017); poi anche nel regolamento della Camera, nel quale, in occasione della riforma del 1997-99, si è introdotto il parere obbligatorio del comitato per la legislazione (cfr. *infra*, cap. VIII, par. 6.5). Peraltro, l'esito prodotto da queste verifiche è fin qui stato piuttosto deludente, anche perché è mancata la «sponda» della Corte costituzionale, che non ha ritenuto di integrare il parametro di cui all'art. 77 Cost. con i limiti stabiliti dall'art. 15 della legge n. 400 del 1988: in particolare, il requisito dell'omogeneità è stato qualificato in un primo momento come indubbiamente giustificato, ma sprovvisto di forza costituzionale (Corte cost. n. 391 del 1995 e n. 196 del 2004). Il panorama è mutato per effetto della sentenza n. 22 del 2012, nella quale la Corte ha precisato che tale disposizione, «pur non avendo, *in sé e per sé*, rango costituzionale, e non potendo quindi assurgere a parametro di legittimità in un giudizio davanti a questa Corte, costituisce esplicitazione della *ratio* implicita nel secondo comma dell'art. 77 Cost.», riservandosi perciò di dichiarare incostituzionali le disposizioni disomogenee introdotte nei decreti-legge e altresì nelle relative leggi di conversione (cfr. anche *infra*, cap. VIII, par. 6.5).

Un «intarsio» tra legge e regolamento parlamentare si è verificato anche con riferimento alle procedure europee. La legge n. 86 del 1989, riformata dalla legge n. 11 del 2005, aveva individuato la legge comunitaria annuale come strumento cardine per l'adeguamento dell'ordinamento interno alle direttive europee. E i regolamenti di Camera e Senato avevano, con successivi, ripetuti interventi, delineato un *iter* per l'esame parlamentare di tale disegno di legge governativo: caratterizzato, tra l'altro, da una riserva di Assemblea (del resto, discendente dalla abituale presenza di norme di delega legislativa all'interno del disegno di legge), con un esame in sede referente che fa perno sulla commissione politiche dell'Unione Europea e da un controllo più stretto sull'ammissibilità degli emendamenti presentati, i quali non possono riguardare «materie estranee all'oggetto proprio della legge comunitaria, come definito dalla legislazione vigente» (così l'art. 126, comma 4, r.C. e l'art. 144 bis, comma 4, r.S.). Un simile «intarsio» tra legge e regolamento si è ripetuto, almeno al Senato (con le modifiche regolamentari del 2017), una volta che il legislatore, con la legge n. 234 del 2012 – che ha abrogato e sostituito la legge n. 11 del 2005 –, nell'intento di porre rimedio ai troppi ritardi che hanno caratterizzato il cammino delle leggi comunitarie, le ha «sdoppiate», prevedendo, da un lato, la legge di delegazione europea (obbligatoria, a cadenza annuale e contenente solo norme di delega legislativa, di autorizzazione all'esercizio della potestà regolamentare e principi fondamentali nelle materie di competenza legislativa concorrente tra Stato e Regioni) e, dall'altro, la legge europea (eventuale, a cadenza libera e contenente norme immediatamente applicabili).

Analogamente, i regolamenti parlamentari hanno cercato, invero con alterne fortune, di delineare procedure idonee ad assicurare un coinvolgimento delle commissioni di Camera e Senato nel corso della fase di formazione del diritto dell'Unione Europea, in risposta alle innovazioni legislative e a quelle introdotte nell'ordinamento europeo (cfr. *infra*, cap. IX, par. 4).

Sono invece, a tutt'oggi, rimaste senza alcun seguito regolamentare le leggi n. 59 del 1997 e n. 50 del 1999, che pure hanno creato nuovi procedimenti parlamentari, sia ove hanno previsto la legge annuale di semplificazione, sia ove hanno introdotto l'analisi di impatto della regolamentazione (AIR), anche su richiesta delle commissioni parlamentari. Peraltro, riguardo a quest'ultimo istituto il regolamento della Camera ha in qualche modo preceduto, seppure parzialmente e *ante litteram* (per effetto della comune ispirazione alle elaborazioni dell'OCSE in tema di *regulatory reform*), il disposto legislativo, con la disciplina sull'istruttoria legislativa in commissione (cfr. l'art. 79 r.C., su cui *infra*, cap. VIII, par. 5.2). Destino non diverso hanno ricevuto le leggi n. 99 del 2009 (ove ha previsto, all'art. 47, la legge annuale per il mercato e la concorrenza) e n. 180 del 2011 (ove ha introdotto, all'art. 18, la legge annuale per la tutela e lo sviluppo delle micro, piccole e medie imprese): essendosi in questi ultimi casi registrata l'inattuazione sia da parte dei regolamenti delle Camere, sia, ancor prima, da parte dello stesso Governo, in particolare nel predisporre i relativi disegni di legge a cadenza annuale, pur configurati come obbligatori dal legislatore (cfr. anche *infra*, cap. VIII, par. 6.7). Similmente, una disciplina «ad intarsio» andrebbe introdotta nei regolamenti di Camera e Senato a seguito dell'entrata in vigore della legge n. 145 del 2016 sulla partecipazione dell'Italia alle missioni internazionali (cfr. *infra*, cap. VIII, par. 3.4).

Volendo invece citare un esempio di legge particolarmente invasiva della riserva di regolamento parlamentare, può richiamarsi la legge n. 124 del 2007: laddove stabilisce, all'art. 30, comma 3, che il Presidente del comitato parlamentare per la sicurezza della Repubblica (COPASIR) sia eletto, a opera dei parlamentari che lo compongono, esclusivamente «tra i componenti appartenenti ai gruppi di opposizione» (cfr. anche *infra*, cap. VIII, par. 2.1).

Non si devono dimenticare le rilevanti differenze riscontrabili tra la legge ordinaria e il regolamento parlamentare, anzitutto relativamente al loro procedimento formativo: nel primo caso, bicamerale e a maggioranza semplice; nel secondo caso, monocamerale e a maggioranza assoluta. Ma anche relativamente al loro regime giuridico: la legge ordinaria, diversamente dal regolamento parlamentare, è infatti soggetta al vaglio del Presidente della Repubblica in sede di promulgazione e, soprattutto, al sindacato di legittimità da parte della Corte costituzionale. Inoltre, essa può essere abrogata totalmente o parzialmente attraverso un referendum popolare ai sensi dell'art. 75 Cost.

Il panorama appena delineato fa sì, dunque, che l'ambito materiale riservato integralmente e in via esclusiva al regolamento parlamentare risulti, in definitiva, piuttosto limitato e che, invece, non manchino aree sulle quali si sovrappongano norme legislative e regolamenti parlamentari. Ciò comporta che, riguardo a tali aree, occorra individuare un criterio per la risoluzione delle possibili antinomie tra legge e regolamento parlamentare. In proposito, una parte della dottrina [Floridia 1986a] ha sostenuto che si debba applicare, in questi casi, il criterio cronologico (o la *lex posterior*), nel senso della reciproca abrogabilità delle due fonti, seppure temperato dal criterio della *lex specialis* (potendo, come è ovvio, ciascun regolamento abrogare solo parzialmente, per così dire *pro quota*, un'eventuale disposizione legislativa con esso contrastante). Altra parte della dottrina [Manzella 2003a] nega invece che sussista un problema di tal fatta, ritenendo che tra i due atti-fonte qui considerati si realizzi una sofisticata «divisione dei compiti», in nome del principio di cooperazione, idonea tendenzialmente a impedire ogni forma di antinomia tra legge e regolamento parlamentare: ciò a riprova della validità della tradizionale riserva di regolamento parlamentare, seppure in una chiave più aggiornata, in quanto adeguata a un Parlamento che è costantemente in rapporto con altri organi e soggetti di varia natura.

## 4. GLI STATUTI O REGOLAMENTI DEI GRUPPI: FONTI DEL DIRITTO PARLAMENTARE?

Fonte del diritto parlamentare è ritenuta da alcuni [Mannino 2010] altresì la normazione interna ai singoli gruppi parlamentari: dunque, gli statuti (secondo la terminologia Camera) o i regolamenti (secondo la terminologia Senato) dei gruppi parlamentari; e fors'anche, più a monte, gli statuti dei partiti cui essi in genere corrispondono, o persino delle coalizioni (ovviamente, nella misura in cui questi ultimi atti dettino norme relative all'attività parlamentare dei propri membri).

Tuttavia, contrariamente a quel che è accaduto in Inghilterra, va ricordato che in Italia sono nati prima i partiti politici e poi le loro proiezioni parlamentari [Ciancio 2008]: ciò ha fatto sì che la dimensione parlamentare del partito politico sia risultata spesso sacrificata rispetto a quella extraparlamentare, che è apparsa fin qui di gran lunga dominante. Di recente, peraltro, anche a seguito della crisi dei grandi partiti di massa, si è registrata una maggiore autonomia dei gruppi [Bin 2009].

La qualificazione di tali atti come fonti del diritto parlamentare appare tutt'altro che pacifica, dipendendo strettamente dalla scelta di campo operata dai diversi autori circa la natura giuridica dei gruppi parlamentari (cfr. *infra*, cap. V, par. 5, anche alla luce del nuovo art. 14, comma 1, r.C., introdotto nel 2012): se si propende per la lettura dei gruppi come associazioni tra privati o come organi dei partiti politici, è ben difficile qualificare come fonti del diritto, anche in senso assai lato, i relativi regolamenti; se invece si opta per considerare i gruppi come organi delle Camere, è arduo sostenere che le regole che essi si danno, e che spesso limitano anche molto incisivamente i diritti attribuiti al singolo parlamentare dalla Costituzione, dal regolamento parlamentare e dalla legge (si pensi alla limitazione del diritto di iniziativa legislativa, di quello di presentare emendamenti, del diritto di prendere la parola, ma anche alla decurtazione delle indennità), siano giuridicamente del tutto irrilevanti, almeno nell'ambito dell'ordinamento delle due Camere.

In ogni caso, relativamente a tali atti sussisteva un grave problema di pubblicità, in quanto gli statuti/regolamenti dei gruppi parlamentari risultavano assai poco conoscibili, quando non «semiclandestini» [Bin 2001]. In sede di elaborazione del regolamento della Camera del 1971, fu invero proposto, ma senza successo, di prevederne il deposito e la pubblicazione. D'altronde, la scelta sulla mancata pubblicità degli statuti/regolamenti dei gruppi parlamentari appariva, in definitiva, coerente con quella – di carattere, come è noto, strutturale, essendo strettamente dipendente dalle modalità di formazione dello Stato repubblicano – sulla mancata giuridicizzazione del diritto interno ai partiti politici [Rescigno 1984].

È solo sulla scorta degli scandali legati alla cattiva gestione delle risorse spettanti ad alcuni gruppi parlamentari che si è giunti, presso la Camera e il Senato nel 2012, sul finire della XVI Legislatura, a prevedere l'obbligo di pubblicazione degli statuti/regolamenti dei gruppi sui siti internet dei due rami del Parlamento (art. 15, comma 2 ter, r.C.; art. 15, comma 3 bis, r.S.). Alla Camera è demandata agli statuti dei gruppi l'individuazione delle «forme di pubblicità dei documenti relativi all'organizzazione interna del gruppo, anche con riferimento agli emolumenti per il personale» (così l'art. 15, comma 2 quater, r.C.). Più rigorosa è la disciplina del Senato, che demanda al consiglio di Presidenza, con apposito regolamento di contabilità, l'individuazione di tali forme, salvo però stabilire direttamente, tra l'altro, che «ciascun gruppo è tenuto a pubblicare *on line*, nel proprio sito internet liberamente accessibile, ogni mandato di pagamento, assegno o bonifico bancario, con indicazione della relativa causale» (art. 16 bis, comma 4). Non basta, quindi, la pubblicazione dei soli documenti di sintesi, ma vanno pubblicati anche gli atti di gestione finanziaria (per estremi, su base quadrimestrale, secondo quel che dispone l'art. 5 del regolamento di contabilità dei gruppi parlamentari approvato dal consiglio di Presidenza il 16 gennaio 2013).

Invero, una qualche forma di rilevanza nell'ordinamento parlamentare dei regolamenti dei gruppi era già stata sancita dall'art. 53, comma 7, r.S., introdotto nel 1988 e tuttora vigente, laddove richiede che «i regolamenti interni dei gruppi parlamentari stabiliscano procedure e forme di partecipazione che consentano ai singoli senatori di esprimere i loro orientamenti e di presentare proposte» sulle materie in discussione. Nel momento in cui si stavano accentuando ulteriormente, anche al Senato, i poteri attribuiti ai capigruppo e, soprattutto, all'indomani della generalizzazione del contingentamento dei tempi e della forte limitazione del voto segreto, ci si era così preoccupati di assicurare l'esistenza di qualche minima tutela delle minoranze interne ai gruppi. Molto si è discusso intorno al valore di tale prescrizione: secondo alcuni si tratterebbe infatti di una norma inutile [Bin 2001], o comunque di carattere meramente esortativo [Di Ciolo e Ciaurro 2013], in quanto caratterizzata dall'assenza di sanzioni (le quali, ad avviso di tali autori, potrebbero consistere nella mancata corresponsione dei rimborsi elettorali o dei contributi alle Camere, o anche in limitazioni delle facoltà attribuite ai gruppi, o ai loro Presidenti, dai regolamenti parlamentari); altri, al contrario, hanno cercato di valorizzarla, rilevando come essa abbia posto fine al tradizionale atteggiamento di indifferenza tenuto dai regolamenti parlamentari rispetto agli *interna corporis* dei gruppi, delineando uno schema-tipo di statuto con forti limiti all'autonomia della disciplina di gruppo [Manzella 2003a].

Accanto a tale previsione, sempre a compensazione dell'introduzione del contingentamento dei tempi, sono state introdotte anche alla Camera norme dirette a garantire appositi spazi a favore dei deputati dissenzienti rispetto al proprio gruppo: sia in sede di predisposizione del calendario, riservando agli interventi a titolo personale un quinto del totale del tempo attribuito al complesso dei gruppi, che poi è ripartito a opera del Presidente d'Assemblea (art. 24, comma 7, r.C.); sia in sede di dichiarazione di voto, ove spetta al Presidente stabilire le modalità e i limiti di tempo degli interventi per i deputati dissenzienti (art. 85, comma 7, e art. 116, comma 3, r.C.; quest'ultimo in caso di posizione della questione di fiducia)⁴.

Anche al Senato, comunque, vi sono norme a tutela dei senatori dissenzienti rispetto alle posizioni del proprio gruppo, che garantiscono loro la possibilità di intervenire in discussione generale (art. 84, comma 1, r.S.) o in sede di dichiarazioni di voto (art. 109, comma 2, r.S.): per prassi, in caso di contingentamento dei tempi, un apposito spazio viene riservato loro (cfr. anche *infra*, cap. VIII, par. 1).

Si può inoltre notare che in Senato si è discusso se il dissenso potesse sussistere non solo quanto al voto, ma anche quanto alla sua motivazione o se questa dovesse ritenersi irrilevante: poiché in qualche caso si era consentito di utilizzare tale spazio temporale anche ai senatori che, pur convenendo con il voto indicato dal proprio gruppo, desideravano esprimere una motivazione diversa a supporto di tale voto [Di Ciolo e Ciaurro 2013], si è introdotto il «controlimite», logicamente ovvio ma utile a fronteggiare casi di ostruzionismo estremo, per cui il numero dei senatori dissenzienti deve essere «inferiore alla metà di quello degli appartenenti al gruppo stesso» (art. 109, comma 2, r.S.). Non a caso, le dizioni adottate dalle norme del regolamento della Camera, introdotte più di recente, appaiono più accurate: in sede di dichiarazione di voto, si fa riferimento ai soli deputati «che intendano esprimere un voto diverso rispetto a quello dichiarato dal proprio gruppo»; mentre nell'organizzazione dei lavori (che include anche fasi, come la discussione generale, in cui la decisione di voto potrebbe ancora non essere stata maturata) si fa più generico riferimento ai deputati che intendano intervenire «a titolo personale».

## 5. LE FONTI-FATTO

### 5.1. Le consuetudini costituzionali

Come è noto, le sole vere e proprie fonti-fatto (o, secondo altra terminologia, fatti normativi) sono costituite, nel nostro ordinamento, dalle consuetudini: vale a dire, da comportamenti ripetuti nel tempo e tenuti in quanto reputati giuridicamente obbligatori (*opinio iuris ac necessitatis*). Esse trovano ampio spazio nella disciplina dei rapporti tra gli organi costituzionali: dunque anche e forse soprattutto nel diritto parlamentare, caratterizzato, come si è detto più volte, da un tasso particolarmente alto di politicità, e perciò da un intenso bisogno di flessibilità e di adattabilità.

Non è un caso che le uniche volte in cui la Corte costituzionale si è richiamata espressamente a «consuetudini costituzionali», così compiendo una delicata operazione di autodeterminazione del parametro del proprio giudizio [Simoncini 2000; Camerlengo 2002; Cerreto 2013], ciò sia avvenuto con riguardo a istituti propri del diritto parlamentare: ossia, l'autonomia contabile delle Camere (Corte cost. n. 129 del 1981); la mozione di sfiducia nei confronti del singolo ministro (Corte cost. n. 7 del 1996).

> **QUADRO 3.4.**
> **I due principali casi di consuetudine costituzionale riconosciuti dalla Corte**
>
> Nella sentenza n. 129 del 1981, nell'accogliere un conflitto di attribuzioni sollevato dalle Camere e dalla Presidenza della Repubblica nei confronti della Corte dei conti, la quale pretendeva che le fossero trasmessi i conti delle relative gestioni, la Corte costituzionale ha rinvenuto in una consuetudine il fondamento dell'autonomia contabile degli organi costituzionali. Infatti, poiché «la disciplina dettata dalle norme costituzionali scritte, quanto al regime organizzativo e funzionale degli apparati serventi gli organi costituzionali, non è affatto compiuta e dettagliata», «si sono dunque affermati principi non scritti, manifestatisi e consolidatisi attraverso la ripetizione costante di comportamenti uniformi (o comunque retti da comuni criteri, in situazioni identiche o analoghe): vale a dire, nella forma di vere e proprie consuetudini costituzionali». E la Corte ha ritenuto che questo sia stato, sotto il vigore dello Statuto albertino, e sia tuttora «il caso dei rapporti fra gli organi costituzionali in esame e la Corte dei conti quale giudice sull'attività gestoria degli agenti contabili dell'amministrazione dello Stato».
> Analogamente, nella sentenza n. 7 del 1996, nel respingere il conflitto di attribuzioni sollevato da un ex ministro della Giustizia avverso il quale il Senato aveva approvato una mozione di sfiducia, ha qualificato la sfiducia individuale come il frutto di una consuetudine costituzionale. La norma esistente, in proposito, nel regolamento della Camera e, in assenza di un'analoga disposizione regolamentare, i pareri della giunta per il regolamento del Senato contribuiscono – quando, come nel caso di specie, siano in armonia con il sistema costituzionale – «a integrare le norme costituzionali scritte e a definire la posizione degli organi costituzionali, alla stregua di principi e regole non scritti, manifestatisi e consolidatisi attraverso la ripetizione costante di comportamenti uniformi (o comunque retti da comuni criteri, in situazioni identiche o analoghe): vale a dire, nella forma di vere e proprie consuetudini costituzionali» (cfr. anche *infra*, cap. VIII, par. 4.4).
> Infine, interessante – ancorché in essa si neghi l'esistenza di una consuetudine «parlamentare» – può considerarsi l'ordinanza n. 222 del 2009, in cui la Corte, con riferimento al c.d. «caso Villari» (su cui Piccione [2009]), ha dichiarato l'inammissibilità di un conflitto di attribuzioni deliberato, seppure all'unanimità, dall'ex Presidente e da altri due componenti della commissione parlamentare di vigilanza sulla RAI, negando, tra l'altro, «la sussistenza di una consuetudine parlamentare» secondo cui non verrebbero computati nel *quorum* strutturale i componenti dimissionari: tale pretesa, infatti, oltre a non trovare dimostrazione in relazione a una sua forza derogatoria rispetto a quanto espressamente previsto dall'art. 12 del regolamento interno della commissione, appare, di fatto, smentita sia dalla rilevata impossibilità di un regolare funzionamento dell'organo per la ripetuta assenza dei membri dimissionari, sia dalla circostanza che la convocazione per la seduta in questione fosse stata disposta nei confronti di tutti i membri della commissione (inclusi quindi quelli dimissionari).

Altri esempi di consuetudini costituzionali rilevanti per il diritto parlamentare (a volte dette, più brevemente, «consuetudini parlamentari») non mancano, pur essendo, come è d'altronde naturale, maggiormente controversi. In alcuni casi, di essi vi è stata eco nella più recente giurisprudenza costituzionale: la Corte ha qualificato come «nota consuetudine di diritto parlamentare» la decadenza dei progetti di legge a fine legislatura (Corte cost. ord. n. 140 del 2008: nella specie, di un disegno di legge costituzionale); mentre ha negato che possa qualificarsi come consuetudine l'esclusione nel quorum strutturale di una commissione di vigilanza anche dei componenti dimissionari (Corte cost. ord. n. 222 del 2009).

A lungo, ad esempio, un istituto cardine e decisivo del rapporto fiduciario, quale è quello della questione di fiducia, è stato autorevolmente considerato, nel silenzio della Costituzione e dei regolamenti parlamentari, come disciplinato da una consuetudine costituzionale, formatasi sulla base di decisioni presidenziali, all'inizio oggetto di accese contestazioni (Manzella [1969b]; Olivetti [1996]; *contra*, Di Ciolo e Ciaurro [2013], che la qualificano come convenzione). E anche dopo la sua codificazione, prima nel regolamento della Camera (art. 116 r.C., nel 1971) e poi nel regolamento del Senato (art. 161, comma 4, r.S., introdotto nel 1988; e art. 161, commi 3 bis, 3 ter, 3 quater, aggiunti nel 2017), lo spazio per le fonti-fatto non è certo venuto meno: nel primo caso, perché le previsioni del regolamento della Camera, a suo tempo oggetto di faticosa negoziazione tra maggioranza e opposizione, sono state comunque superate, in pratica, da una nuova disciplina formatasi mediante successive pronunce presidenziali (a partire dal cosiddetto «lodo Iotti» del 23 gennaio 1980); nel secondo caso, perché la disciplina introdotta nel regolamento del Senato appare assai parziale, nonostante le integrazioni derivanti dalla riforma del 2017 (cfr. *infra*, cap. VIII, par. 4.5).

Un altro esempio di istituto che nasce come consuetudine parlamentare è costituito dalla cosiddetta «immunità di sede», in forza della quale nessuna autorità estranea alle Camere può far eseguire coattivamente propri provvedimenti rivolti al Parlamento e ai suoi organi. Tale prerogativa solo nel 1998, e comunque in misura parziale, è stata esplicitata e codificata dall'art. 12, comma 3, lettera a, e dall'art. 62, commi 2, 3 e 4, r.C., proprio al fine di poter essere più agevolmente opponibile nei confronti di soggetti terzi (evidentemente, non del tutto persuasi della natura consuetudinaria di tale immunità, pur affermata (parzialmente) dall'art. 62, commi 1 e 2, r.C. e riconosciuta dalla stessa Corte costituzionale, in un *obiter dictum* della sentenza n. 231 del 1975 [Barbera 2008]). La Corte costituzionale, nella sentenza n. 1 del 2013 (punto 10 del considerato del diritto), con riferimento a tutti gli organi costituzionali, è andata anche oltre affermando che le norme regolamentari «esplicitano una garanzia funzionale presente nella Costituzione», posto che «la violazione delle sedi degli organi costituzionali potrebbe avvenire solo in uno Stato autoritario di polizia, che ovviamente costituisce l'opposto dello Stato costituzionale delineato dalla Carta del 1948».

Ancora: può considerarsi un ulteriore esempio di consuetudine parlamentare la non partecipazione del Presidente d'Assemblea alle votazioni che in quella assemblea si svolgono [Mazzoni Honorati 2005], consuetudine in genere fatta risalire alla decisione di Francesco Crispi, allora Presidente della Camera statutaria, di escludere il proprio nome dalla «chiama» dei deputati, nel 1877.

Soprattutto, si ritiene in genere vigente una consuetudine (da alcuni declassata a convenzione [Mannino 2010]) che potrebbe dirsi di tipo «orizzontale», in quanto interessa, almeno potenzialmente, tutte le regole dettate dai regolamenti parlamentari: si tratta della già ricordata consuetudine *nemine contradicente*, che consente di derogare a singole disposizioni del regolamento in caso di assenso unanime sull'opportunità di tale deroga. Come si è sottolineato (cfr. *supra*, par. 2.1), tale consuetudine non pare idonea a vanificare il carattere giuridico delle norme regolamentari, ma va applicata correttamente e non va richiamata a sproposito: ad esempio, per derogare a norme regolamentari che riaffermano previsioni costituzionali.

### 5.2. Le convenzioni costituzionali

In merito ai caratteri delle convenzioni costituzionali sussistono diversi orientamenti dottrinali. Si discute, tra l'altro, se si tratti o meno di vere e proprie fonti dell'ordinamento giuridico (in genere prevalendo la risposta negativa) e se esse presuppongano in qualche misura un accordo, tacito o espresso, fra i titolari degli organi costituzionali interessati (in senso positivo, Crisafulli [1984]; in senso negativo, Zagrebelsky [1990], il quale ne sottolinea invece il carattere tendenzialmente spontaneo). È peraltro pacifico che, mentre nell'ordinamento costituzionale del Regno Unito le convenzioni giocano un ruolo determinante ai fini della configurazione della forma di governo (la stessa responsabilità governativa è lì essenzialmente oggetto di disciplina convenzionale, come del resto accadeva in Italia in epoca statutaria: Leyland [2015]), nel vigente ordinamento italiano esse possono, al più, integrare la disciplina contenuta nella Carta costituzionale, risolvendo questioni e difficoltà che si pongono all'atto della concreta applicazione delle norme costituzionali (o legislative in materia costituzionale).

Questi profili problematici si riflettono, com'è evidente, nell'individuazione delle singole convenzioni, non essendo sempre agevole distinguerle dalle regole di correttezza costituzionale, o da meri impegni e da dichiarazioni d'intenti politici, rese con riferimento al caso concreto, o ancora dalle mere prassi [Ainis 2007]; spiegano una certa riluttanza della Corte costituzionale nel riconoscerle e valorizzarle [Carnevale 2015]; e si traducono altresì nella difficoltà di delineare meccanismi istituzionali volti a sanzionare, se non sul piano giuridico almeno su quello politico-istituzionale, la loro eventuale violazione.

Altri esempi di convenzioni costituzionali rilevanti per il diritto parlamentare (o convenzioni parlamentari *tout court*) possono forse considerarsi gli accordi interistituzionali, i quali – assai diffusi nell'ordinamento dell'Unione Europea – anche in Italia conoscono alcune manifestazioni: come le stesse circolari sulla redazione tecnica dei testi legislativi, sottoscritte, nel medesimo testo, dai Presidenti delle due Camere e dal Presidente del Consiglio dei ministri (prima nel 1986 e poi nel 2001 [Dickmann 2001; 2011]). Ma anche – specie quando non previste dalla Costituzione o dai regolamenti parlamentari – le «intese» tra i Presidenti delle due Camere, attraverso le quali essi, sulle questioni di rilievo più generale e per lo più in funzione di ausilio al Presidente della Repubblica, hanno dettato regole per lo scioglimento di alcuni nodi istituzionali o relativi all'andamento del procedimento legislativo [Pinelli 1997; Sorrentino 1997]. E, infine, sembrerebbe, gli impegni che il Governo prende in Parlamento e nei confronti delle Camere, relativamente a fattispecie puntuali, ma costituzionalmente rilevanti e suscettibili di ripetersi in futuro: si pensi alla dichiarazione con cui il Presidente del Consiglio, su sollecitazione delle opposizioni, si ripromette di non porre più questioni di fiducia su disegni di legge contenenti norme di delega; o a quella con la quale, anticipando quanto disposto da una riforma legislativa *in itinere*, si impegna a non inserire alcuni contenuti nel disegno di legge finanziaria (o nei disegni di legge collegati alla manovra finanziaria); o, ancora, a quella con cui dichiara, accogliendo un ordine del giorno sottoscritto dal Presidente di turno del comitato per la legislazione, che il Governo non darà attuazione a norme di delega inserite in disegni di legge di conversione di un decreto-legge.

Natura convenzionale fu attribuita all'accordo implicito tra le forze politiche per effetto del quale «uno o più partiti sono considerati al di fuori dell'area utilizzabile per il sostegno parlamentare» al Governo, ossia alla cosiddetta *conventio ad excludendum* (così Elia [1970]; per una rilettura, Nicotra [2007]). Tale accordo ha caratterizzato il funzionamento della forma di governo e del sistema politico in Italia praticamente fino alla vigilia della caduta del muro di Berlino, assumendo «il carattere di una vera e propria regola del giuoco, vincolante tutti gli operatori costituzionali, e non già di una clausola puntuale, contenuta in un singolo contratto di coalizione» [Elia 1970]: per effetto di tale convenzione, né il Partito comunista (e neanche quello socialista, fin tanto che la sua linea di politica internazionale è rimasta ancorata all'URSS), né la destra missina hanno potuto aspirare a far parte, fino alla fine degli anni '80, di una coalizione di governo (al più essendo possibili forme di «appoggio esterno»).

> **QUADRO 3.5.**
> **La *prorogatio*: i poteri delle Camere sciolte**
>
> Il capoverso dell'art. 61 Cost. recita: «finché non sono riunite le nuove Camere sono prorogati i poteri delle precedenti». Questa previsione segue quella, contenuta nel primo comma, secondo la quale «le elezioni delle nuove Camere hanno luogo entro settanta giorni dalla fine delle precedenti».
> La parola «fine» chiarisce, in fondo, la portata della previsione del capoverso dell'art. 61, che disciplina la cosiddetta *prorogatio*: la proroga cioè dei poteri delle (precedenti) Camere, sciolte (per scioglimento anticipato) o comunque finite per il naturale decorso del termine della legislatura, prevista allo scopo di garantire la continuità dell'organo costituzionale Parlamento. Ciò in contrapposizione al principio di discontinuità, che caratterizzava le Camere statutarie, le quali non potevano riunirsi una volta chiusa la sessione [Bassanini 1968], nel contesto di una forma di governo in cui la continuità dello Stato era assicurata dal Sovrano e dal suo Governo [Elia 1958b].
> Ma questa continuità, che il Costituente ha voluto affermare, è una continuità comunque di Camere finite, sciolte, cessate (la Costituzione usa proprio le parole «fine», «scioglimento», «cessazione»). Dunque, si comprende l'interpretazione restrittiva da sempre seguita per definire i poteri delle Camere in regime di *prorogatio*. Poteri invece che non soffrono alcun limite nel caso della proroga prevista dall'art. 60 Cost. in caso di guerra: qui, e con legge, viene spostato in avanti il termine finale della durata delle Camere, per un periodo legato al prolungarsi, appunto, dello stato di guerra.
> Nella *prorogatio*, diversamente dalla proroga appena vista [Manzella 2003a], due principi vanno contemperati: quello della continuità dell'organo, indipendentemente dal succedersi delle legislature, e quello del rispetto dalla volontà espressa dal corpo elettorale. La composizione tra questi due principi (continuità e rappresentatività) non si risolve in astratto; ha trovato soluzione, in concreto, mediante uno sviluppo dei principi costituzionali, in una prassi parlamentare gradualmente affermatasi e adattatasi [Pisaneschi 1993; Marini 1997], probabilmente qualificabile come convenzione tra i principali attori istituzionali (e quindi anzitutto da parte delle stesse Camere, che così, per bocca dei loro Presidenti, si autolimitano), oppure come regola di correttezza costituzionale. Così (si veda, ad esempio, quanto affermato dai Presidenti Schifani e Fini rispettivamente nelle sedute del 28 dicembre 2012 e del 22 gennaio 2013), per effetto dello scioglimento delle Camere, l'attività legislativa dell'Assemblea e delle commissioni è limitata all'esame di atti dovuti: innanzitutto, la conversione di decreti-legge (e qui vi è l'espressa previsione dell'art. 77, comma 2, Cost.), ma anche gli atti urgenti connessi ad adempimenti internazionali (tra cui le deliberazioni relative alle missioni internazionali ora previste dagli artt. 2, comma 2 e 3, comma 1, della legge n. 145 del 2016) e dell'Unione Europea. Le commissioni, inoltre, possono riunirsi per continuare a svolgere le procedure per i pareri sugli atti del Governo, ma anche per chiudere le indagini conoscitive. Similmente le commissioni d'inchiesta possono solo rendere esplicite le conclusioni dell'attività svolta prima dello scioglimento. Quanto al sindacato ispettivo, questo può esercitarsi unicamente attraverso interrogazioni a risposta scritta.
> Tuttavia, l'inserimento del nostro ordinamento in un sistema istituzionale multilivello chiama sempre più il Parlamento italiano a operare in relazione a scadenze fissate in sede di Unione Europea, il cui processo decisionale non si ferma di certo in occasione dello svolgimento delle elezioni politiche nell'uno o nell'altro degli Stati membri (pur risentendo, ovviamente, dei relativi esiti). Per cui la tradizionale autolimitazione dei poteri delle Camere si rivela per più aspetti bisognevole di un ripensamento [Albanesi 2013].
> Così, ad esempio, sul finire della XVI Legislatura, a Camere sciolte, più volte ministri hanno riferito a commissioni permanenti in vista o in esito di una riunione del Consiglio europeo (un'istituzione che oramai si riunisce con cadenza quasi mensile). Nonostante l'importanza delle materie trattate (tra cui l'adozione delle prospettive finanziarie del quinquennio 2014-20), la situazione di *prorogatio* ha sconsigliato di ipotizzare l'adozione di atti di indirizzo (eventualità preclusa comunque dal formato prescelto, di riunioni congiunte tra corrispondenti commissioni dei due rami del Parlamento). E, a elezioni fatte, l'ulteriore riduzione della capacità rappresentativa delle Camere (accresciuta dall'esito elettorale del 2013) ha spinto il Presidente del Consiglio uscente, Monti, alla vigilia di un'altra cruciale riunione del Consiglio europeo, a evitare ogni preventivo confronto parlamentare, ricorrendo piuttosto a informali incontri con i leader delle principali forze politiche uscite dalle elezioni, nel periodo tra lo svolgimento delle elezioni e la riunione delle nuove Camere.
> Un periodo questo breve, definito nel decreto presidenziale di elezione delle nuove Camere, che ne fissa contestualmente il giorno della prima riunione (art. 87, 3 Cost.). Un periodo tuttavia che, in caso di necessità, potrebbe forse essere anche ulteriormente ridotto (se ne è discusso in via ipotetica all'inizio della XVII Legislatura), attraverso una convocazione straordinaria delle Camere sempre da parte del Presidente (art. 62 Cost.).
> Tuttavia, vi è un problema pratico: la proclamazione dei nuovi eletti, che non avviene nello stesso momento e nemmeno nello stesso giorno. Se è vero infatti che deputati e senatori acquistano i loro diritti al momento della proclamazione (art. 1 r.S. e r.C.; cfr. *infra*, cap. IV, par. 1), di fatto solo quando tutte le proclamazioni sono ultimate le Camere possono effettivamente riunirsi. Così, per un periodo di tempo certo breve, pur esistendo una sola Camera (quella uscente), progressivamente nuovi deputati e senatori acquistano il godimento delle prerogative e dei diritti inerenti alla carica. Un periodo nel quale, di fatto, un numero doppio di parlamentari può godere delle prerogative inerenti alla carica.

### 5.3. Le regole di correttezza costituzionale

Più «affollata» di esempi è in genere, anche nel diritto parlamentare, la categoria delle norme di correttezza costituzionale, forse perché queste sono in genere ritenute, a torto o a ragione, più innocue, in quanto pressoché del tutto prive di vincolatività giuridica: a esse, infatti, «viene generalmente assegnato un ruolo secondario, accessorio rispetto alla funzione principale assolta dalle altre prescrizioni a loro modo vincolanti», *in primis* dalle norme costituzionali [Camerlengo 2002].

In tale categoria, in effetti, si includono in genere prescrizioni notevolmente diverse: sia le regole di cerimoniale e del cosiddetto «galateo parlamentare», solo in minima parte codificate dai regolamenti o da altri atti scritti (si pensi a quelle che regolano le precedenze nelle pubbliche cerimonie; o a quelle che impongono di parlare in piedi, di vestire in un certo modo, e così via); sia alcune regole di notevole rilievo istituzionale, che talvolta sono suscettibili di essere qualificate come convenzioni o persino come consuetudini parlamentari.

Tra queste ultime si possono ricordare, ad esempio, quelle – evidentemente attuative del principio costituzionale del bicameralismo paritario e perfetto – che richiedono l'alternanza delle due Camere nella presentazione del programma di governo (su cui si vedano i concordi pareri espressi dalle due giunte per il regolamento il 16 ottobre 1980) o nella trasmissione, in prima lettura, dei disegni di legge di bilancio [Orrù 2006]. Più incerta è la vigenza della medesima regola con riguardo alle iniziative di altre leggi «a cadenza annuale» (cfr. *infra*, cap. VIII, par. 6.7). Incerto è anche lo svolgimento, a sedi alterne, delle sedute di indagini conoscitive avviate da commissioni congiunte della Camera e del Senato (con conseguente alternanza delle relative Presidenze, posto che, in forza di un'altra tradizionale regola di correttezza, il Presidente, e il regolamento sono quelli del ramo del Parlamento in cui si svolge la seduta).

O ancora, in caso di commissioni permanenti riunite (del medesimo ramo del Parlamento), incerta è la regola che richiede che la Presidenza spetti al Presidente più anziano.

Di correttezza costituzionale possono essere qualificate altresì le regole – assai delicate, e tratte da accurate, ma non sempre univoche, letture del sistema istituzionale come delineato dalla Carta fondamentale – che limitano l'attività che le Camere possono svolgere in momenti particolari del sistema politico-istituzionale: ossia, successivamente all'adozione del decreto di scioglimento (cfr. *supra*, par. precedente), in caso di crisi di governo o, ancora, in pendenza di voto fiduciario.

### 5.4. La prassi e la formazione dei precedenti

Se nelle convenzioni parlamentari e nelle regole di correttezza costituzionale si è nella zona grigia a cavallo tra fatto e diritto, la prassi è invece interamente collocata sul versante del fatto: si può dire, anche in base alla sua etimologia, che la prassi è appunto il fatto in sé, a prescindere dal suo rapporto con il diritto. Ci si riferisce alla prassi, perciò, quando si intendono richiamare i comportamenti tenuti in precedenza, senza porsi il problema del loro rapporto con la norma, scritta o no. In altri termini, ci si rifà alla soluzione data in precedenza a una fattispecie concreta, con l'intento di applicarla anche alla situazione attuale; con funzione, però, non vincolante, ma unicamente persuasiva, tant'è che nulla impedisce di apportare alla prassi i dovuti adattamenti al fine di affrontare la situazione attuale (specie se questa non sia esattamente identica a quella precedente), o persino di innovare rispetto alle prassi seguite in passato (auspicabilmente, fornendo adeguata motivazione di questa innovazione).

L'idea che il riferimento alla prassi possa operare solo in assenza di una disposizione normativa che regoli la fattispecie in questione, o quando sia la stessa fonte normativa a ritrarsi, facendole spazio, è fondamentalmente vera, anche se pecca di una certa ingenuità: ove la fattispecie non sia regolata da una disposizione normativa (ma talvolta anche quando questa sussista), la prassi può finire, gradualmente e per l'effetto del suo ripetersi, per farsi norma, essendo suscettibile di trasformarsi in regola di correttezza, in convenzione o persino in consuetudine costituzionale (dando luogo all'eventuale desuetudine della norma scritta disapplicata).

Nel diritto parlamentare, in parte perché è un diritto che si è visto essere molto vicino alla sfera della politica, in parte perché le situazioni procedurali tendono naturalmente a moltiplicarsi, al di là della casistica prevista dalle disposizioni dei regolamenti parlamentari, lo spazio per la prassi è notevole: come non si stancano di ripetere i funzionari delle Camere quando intervengono in sede scientifica, da Falzone [1958], fino a Piccione [2007] e Filippetta [2013]; e come riconosce la stessa dottrina costituzionalistica [Barbera 2008]. Tant'è che una parte rilevante dell'attività delle strutture di supporto delle Camere consiste, tradizionalmente e non solo in Italia, nell'archiviazione e sistemazione della prassi, ossia dei cosiddetti «precedenti» parlamentari. Si tratta di un'attività che comporta un'attenta selezione delle decisioni procedurali assunte dai Presidenti d'Assemblea e di commissione, decisioni di cui essa analizza i presupposti ambientali e congiunturali [Fabrizi 1998; Riezzo 2013]: al fine di distinguere i precedenti frutto di un'innovativa e accurata lettura delle situazioni alla luce dei principi costituzionali e regolamentari da quelli che invece sono frutto di applicazioni frettolose o erronee delle norme regolamentari, magari verificatisi senza neppure la consapevolezza di ciò. Da qui l'emersione di alcuni «precedenti che non fanno precedente»: o per dichiarazione espressa dello stesso Presidente (evidentemente consapevole della «forzatura» della norma scritta che così pone in essere); oppure perché destinati a finire nel *mare magnum* degli atti parlamentari, senza possibilità di essere «ripescati» quando si riproporrà la medesima situazione.

Il frutto di questa attività è costituito da forme di raccolta e, in qualche misura, di «codificazione» dei precedenti parlamentari. In altri ordinamenti vi sono testi ufficiali, pubblicati su iniziativa o delle istituzioni o del mondo scientifico, che raccolgono i precedenti parlamentari, in modo da poterli rendere noti alle forze di maggioranza e a quelle di opposizione, oltre che all'opinione pubblica in genere: si pensi, per tutti, al Regno Unito, in cui viene periodicamente aggiornato (di solito dall'ultimo Clerk of the House of Commons) il testo di Erskine May (giunto nel 2011 alla sua ventiquattresima edizione) e, in modo ancora più significativo, agli USA, ove tali raccolte sono edite a cura del Congresso. In Italia, la pur felice esperienza della raccolta delle norme e degli usi parlamentari curata da Mancini e Galeotti nel 1887 è invece rimasta ferma a quella data, in unica edizione; al più, si è avuta (ma soltanto alla Camera, e comunque fino al 1992) la riproduzione in volume delle sole circolari del Presidente della Camera e dei pareri espressi dalla giunta per il regolamento. Al Senato i più significativi di tali pareri sono stati a lungo riassunti in apposite «note» ai corrispondenti articoli del regolamento, fino alla riforma «organica» del 2017, che ha «codificato» larga parte di tali orientamenti, per il resto marcando una discontinuità rispetto a pareri e circolari riferiti agli articoli oggetto di riforma (art. 5, su cui subito *infra*).

In assenza di fonti pubbliche da cui desumere i precedenti parlamentari – in un momento nel quale, invece, la loro costruzione e la loro diffusione sarebbero rese particolarmente agevoli dalla disponibilità degli atti parlamentari su internet (cfr. *infra*, cap. X, par. 2) – non può sorprendere che, nelle legislature del maggioritario, si siano andati moltiplicando i riferimenti acritici (e poco controllabili) al precedente «peggiore», per lo più in assenza della necessaria opera di *distinguishing*, che caratterizza l'uso del precedente giudiziario nei sistemi di *common law* [Ibrido 2011b]. Gli esempi (di maggiore o minore rilievo istituzionale e politico) non mancano di certo: dall'uso della questione di fiducia sui maxiemendamenti alle nomine dei vertici delle autorità indipendenti; dal ricorso a decreti-legge disomogenei all'approvazione delle riforme costituzionali ed elettorali con i voti della sola maggioranza a fine legislatura [cfr., anche per ulteriori esempi, Piccione 2007; Gianfrancesco 2007; Lupo 2007c; Bergonzini 2008].

Va inoltre considerato che il richiamarsi a un precedente e l'uniformarsi a esso sono operazioni che, sul piano sostanziale, si fondano su un'esigenza di giustizia, ossia sul fatto che tale precedente, in assenza di una disposizione normativa scritta o di una sua interpretazione univoca, dovrebbe essere idoneo ad attestare l'esistenza quanto meno di una prassi già in essere nel momento in cui si è presentato il caso da decidere in base a essa. Nel sistema maggioritario «all'italiana», invece, tale richiamo è sembrato talvolta assumere un sapore quasi «vendicativo», specie a cavallo di due legislature caratterizzate da maggioranze opposte (e altresì da Presidenti d'Assemblea appartenenti a schieramenti politici contrapposti): secondo una tendenza, peraltro, di recente diffusasi, con esiti deleteri, anche nello stesso Congresso statunitense [Mann e Ornstein 2006].

La riforma «organica» del regolamento del Senato del 2017 (su cui cfr. *supra*, cap. II, par. 4) sembra essere ispirata a un atteggiamento di maggiore fiducia nei confronti del diritto parlamentare scritto [Toniato 2018] e segna altresì una discontinuità con i precedenti formatisi in passato (cfr. la disposizione finale di cui all'art. 5, secondo cui «A decorrere dall'entrata in vigore delle presenti modificazioni al regolamento, cessa ogni effetto prodotto dai pareri interpretativi della Giunta per il regolamento e dalle circolari riferiti agli articoli oggetto della presente riforma»). Inoltre, proceduralizza il coinvolgimento della giunta per il regolamento, prevedendo che tale organo debba essere convocato dal Presidente del Senato quando una questione di interpretazione del regolamento sia sollevata da «uno o più Presidenti di Gruppo la cui consistenza numerica sia pari ad almeno un terzo dei componenti del Senato» (art. 18, comma 3 bis, r.S.; cfr. anche *infra*, cap. VI, par. 5).

> **NOTE**
>
> ¹ Dibattito che si è ripetuto all'inizio della XVII Legislatura, in occasione dell'esame del disegno di legge costituzionale di iniziativa del Governo volto a istituire un «Comitato parlamentare per le riforme costituzionali» (A.S. n. 813) (cfr. anche *infra*, cap. VIII, par. 3).
>
> ² Si veda, ad esempio, l'art. 126 del regolamento del Bundestag, che consente deroghe al regolamento purché decise a maggioranza di due terzi dei componenti e sempre che non si violino norme costituzionali [Ibrido 2011a].
>
> ³ Ad esempio, cfr. la decisione (nella seduta della Camera del 12 dicembre 2012) di ritenere inammissibile, in quanto invasivo della riserva di regolamento parlamentare (in forza dell'art. 5, comma 3, della legge costituzionale n. 1 del 2012), un articolo aggiuntivo al disegno di legge «organica» o «rinforzata» di cui all'art. 81, comma 6, Cost. (da approvarsi a maggioranza assoluta dei componenti di ciascuna Camera), diretto a istituire una commissione bicamerale per l'esercizio della funzione di controllo sulla finanza pubblica. Invero qui, prima e forse più che un'invasione della sfera di competenza dei regolamenti parlamentari, si sarebbe registrata un'indebita estensione dell'ambito riservato alla suddetta legge «organica» o «rinforzata».
>
> ⁴ In applicazione di queste disposizioni, e davanti a casi di palese uso ostruzionistico della prerogativa in questione, il Presidente della Camera è giunto a fissare in 15 secondi il termine massimo per la durata degli interventi a titolo personale [Di Capua 2007a].