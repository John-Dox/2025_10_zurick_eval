# 1
**CAPITOLO 1**
**La politica e i suoi limiti: diritto parlamentare e diritto costituzionale**

In questo capitolo introduttivo si propone una definizione del diritto parlamentare. Si esamina poi il rapporto con il diritto costituzionale, del quale il diritto parlamentare è una parte: quella forse di più difficile «tenuta» sul piano prescrittivo, in quanto assai vicina al potere politico. Il diritto parlamentare, perciò, risente delle evoluzioni del diritto costituzionale e, in coerenza con la natura «composita» di questo, ormai codeterminato dal diritto dell'Unione Europea, è anch'esso composto non solo di norme nazionali, ma anche di previsioni contenute nei trattati europei e nelle norme da essi derivate.

## 1. UNA DEFINIZIONE DEL DIRITTO PARLAMENTARE

Con il termine «diritto parlamentare» si fa tradizionalmente riferimento al complesso di norme che disciplinano: a) l'organizzazione interna delle Camere; b) l'esercizio delle loro funzioni; e c) i rapporti con altri organi (costituzionali e di rilevanza costituzionale), istituzioni e soggetti terzi. La definizione, pur risalendo sostanzialmente a quella proposta da Vincenzo Miceli, nel 1910, può ritenersi tuttora valida; con la consueta avvertenza, comune invero a tutte le materie giuridiche, che la medesima dizione si impiega altresì per identificare la disciplina – nata quasi esclusivamente con fini pratici, ma in Italia consolidatasi anche in ambito accademico a partire dalla seconda metà del Novecento [Ciaurro 2017a] – che quel complesso di norme si propone di studiare.

La denominazione «diritto parlamentare» è sicuramente quella più consolidata, specie nella tradizione giuridica continentale. Non mancano, peraltro, denominazioni simili, che includono almeno in parte le stesse norme.

Si parla spesso, ad esempio, di «procedura parlamentare», mettendo così in rilievo come larga parte di queste norme riguardi i procedimenti attraverso cui le Camere normalmente esercitano le proprie funzioni. Benché quelle procedurali siano le norme quantitativamente più rilevanti della disciplina in questione, esse non la esauriscono di certo: in primo luogo, perché vi è anche una dimensione organizzativa, evidenziata nella definizione appena proposta; in secondo luogo, perché – analogamente al percorso che, nel Novecento, sono andate compiendo le discipline relative al processo civile e penale e, ancor più recentemente, quelle relative al processo amministrativo e costituzionale – il riferimento alla sola procedura tende inevitabilmente a privilegiare il carattere descrittivo delle norme, a danno di quello prescrittivo, e comunque a oscurare l'ancoraggio a principi di ordine più generale.

Un discorso in un certo senso opposto deve farsi, invece, per denominazioni quali «diritto delle assemblee elettive» o «diritto delle Assemblee rappresentative» o «diritto delle Assemblee politiche» [Chimenti 2004]: esse appaiono evidentemente più comprensive rispetto a quella di «diritto parlamentare», in quanto includono lo studio di altri organi elettivi o rappresentativi, posti a livello subnazionale (dai Consigli circoscrizionali fino a quelli regionali), o a livello sovranazionale e internazionale (fino, perciò, alle Assemblee delle organizzazioni internazionali, ove abbiano carattere elettivo o comunque rappresentativo). Queste locuzioni presentano peraltro il vantaggio di valorizzare la natura elettivo-rappresentativa degli organi oggetto di studio e, soprattutto, di evidenziare un elemento che del resto si ricava piuttosto agevolmente anche dalla definizione che si è prima proposta sub c): ossia che le leggi elettorali (e la relativa legislazione di contorno) sono da intendersi parte del diritto parlamentare, visto che è appunto con tali leggi – sulla cui importanza non vi è bisogno di spendere parola alcuna, almeno per il lettore italiano – che si disciplina il rapporto tra il Parlamento e il corpo elettorale.

L'estensione può ovviamente proseguire, fino a scolorare in una «procedura degli organi collegiali» che ha una certa fortuna, pur senza alcuna dignità accademica, nei Paesi anglosassoni, ove esistono manuali (costantemente aggiornati) che raccolgono le regole ritenute utilizzabili a mo' di guida delle procedure da seguirsi in qualsiasi assemblea deliberativa (i più usati sono il Mason’s Manual of Legislative Procedure, edito dal 1935 e curato dalla Conferenza nazionale dei Parlamenti degli Stati membri degli USA; e il Robert’s Rules of Order, la cui prima edizione risale al 1876). Qui, però, al di là dell'eterogeneità degli organi collegiali cui si fa riferimento, è la dimensione prescrittiva a diventare labile, trattandosi, in sostanza, di forme di regolamentazione a carattere generalissimo e residuale, alle quali i titolari di tali organi collegiali possono decidere di fare di volta in volta ricorso, non essendovi però in alcun modo giuridicamente obbligati. Il diritto parlamentare, benché abbia alle sue radici anche fenomeni di autoregolamentazione di questo tipo (che talora si riaffacciano in alcuni istituti), sembra però chiaramente differenziabile rispetto a essi. E ciò sia nell'esperienza statunitense, come mostra il Manual of Parliamentary Practice Composed for the Use of the Senate of the United States, redatto da uno dei padri della Costituzione americana, Thomas Jefferson, nel 1801; sia, ancor più marcatamente, nelle vicende continentali, a partire da quella francese, le quali si fondano sulla traduzione del manuale di Jefferson e, ancor prima, su quella di un libretto predisposto dal filosofo inglese Jeremy Bentham in vista della convocazione degli Stati generali nella Francia del 1789 (poi uscito anche in italiano, con il titolo La tattica parlamentare, in occasione della tornata costituzionale del 1848; e che in effetti costituì, da allora in poi, un vero e proprio *book of authority* [Ungari 1971]). Del resto, come si usa spesso ricordare, la stessa rivoluzione francese trae origine da una questione che può dirsi di diritto parlamentare: relativa alle modalità (per «stati» o per «teste») con cui si dovesse votare in seno agli Stati generali.

Nell'ordinamento italiano, la nozione di «diritto parlamentare» può perciò a buon titolo essere utilizzata per riferirsi alle regole che si applicano nelle due Camere in cui si articola il Parlamento repubblicano. Tanto più alla luce della giurisprudenza della Corte costituzionale che ha ritenuto la dizione di Parlamento non estensibile ai Consigli regionali, sulla base di due argomenti: per un verso, in quanto «il nomen Parlamento non ha un valore puramente lessicale, ma possiede anche una valenza qualificativa, connotando, con l'organo, la posizione esclusiva che esso occupa nell'organizzazione costituzionale»; per altro verso, perché «solo il Parlamento è sede della rappresentanza politica nazionale (art. 67 Cost.), la quale imprime alle sue funzioni una caratterizzazione tipica e infungibile» (così Corte cost. n. 106 del 2002).

Proprio facendo leva sulla denominazione ufficiale del Parlamento europeo – invalsa, come è noto, prima per prassi, a partire dal 1962, e poi adottata nei trattati comunitari solo con l'Atto unico europeo, sottoscritto nel 1986, ossia ben sette anni dopo la prima elezione diretta di tale organo, avvenuta nel 1979 – si può ormai a pieno titolo parlare anche di un «diritto parlamentare dell'Unione Europea». Tanto più dopo che la Corte europea dei diritti dell'uomo ha ritenuto il Parlamento europeo idoneo a essere qualificato come *corps législatif* o *legislature* ai sensi dell'art. 3 del protocollo n. 1 alla Convenzione europea dei diritti dell'uomo del 1950: affermando che tale organo, pur non essendo ancora dotato di pieni poteri legislativi, costituisce, oggi, il principale strumento di controllo democratico e di responsabilità politica nel sistema comunitario (*Matthews vs. United Kingdom* del 18 febbraio 1999). Diversamente ha opinato, in proposito, il Tribunale costituzionale federale tedesco nella sentenza sul trattato di Lisbona del 30 giugno 2009: «Il Parlamento europeo, anche dopo la riformulazione dell'art. 14 paragrafo 2 TUE e contrariamente a quanto la lettera dell'art. 10 paragrafo 1 TUE sembra pretendere, non è un organo che rappresenta un popolo europeo sovrano. Il suo disegno istituzionale è quello di una rappresentanza dei popoli attraverso i contingenti nazionali dei deputati assegnati, non invece di una rappresentanza dei cittadini dell'Unione in quanto unità indistinta secondo il principio dell'eguaglianza del voto» (cfr. anche *infra*, cap. IX, par. 2.1). E la divergenza tra due Corti così autorevoli appare tanto più sorprendente se si pensa che il Tribunale costituzionale federale tedesco si esprime con riguardo a un Parlamento europeo dotato di poteri ancora maggiori rispetto a quello cui si era riferita, dieci anni prima, la Corte europea dei diritti dell'uomo.

> **QUADRO 1.1.**
> **L'importanza di chiamarsi Parlamento**
>
> Con la sentenza n. 106 del 2002, la Corte costituzionale, decidendo su un conflitto di attribuzioni sollevato dallo Stato, ha annullato una delibera del Consiglio regionale della Liguria, la quale stabiliva che, «in tutti gli atti dell'Assemblea regionale, alla dizione costituzionalmente prevista "Consiglio regionale della Liguria"» fosse «affiancata la dizione "Parlamento della Liguria"».
> La pronuncia della Corte ha esplicitamente evitato di accogliere l'approccio suggerito nel ricorso dell'Avvocatura dello Stato, secondo cui, in sostanza, potrebbe denominarsi «Parlamento» solo un organo partecipe della sovranità, mentre la denominazione «Consiglio regionale» sarebbe quella corretta per organi rappresentativi di soggetti autonomi, ma non sovrani.
> In senso contrario, la Corte ha riconosciuto l'esistenza del «legame Parlamento-sovranità popolare», ma ha negato che esso possa descriversi come «una relazione di identità». E ha osservato, alla luce dell'art. 1 Cost., che «non è il principio di sovranità popolare a poter fondare un'attribuzione costituzionale all'uso esclusivo della denominazione "Parlamento"»; a meno che non si voglia racchiudere lo stesso principio di sovranità «entro uno schema troppo angusto e ormai storicamente inattendibile». La motivazione della sentenza si è appoggiata, invece, essenzialmente sul dato lessicale e sul «valore deontico degli artt. 55 e 121 della Costituzione, che si traduce in un vero e proprio divieto per i Consigli regionali di appropriarsi del nome "Parlamento"».
> Va infine segnalato che di questa giurisprudenza non hanno tenuto conto i redattori (o, meglio, i traduttori in italiano) del trattato di Lisbona, posto che il protocollo n. 2 annesso a tale trattato fa espresso riferimento ai «Parlamenti regionali con poteri legislativi» (art. 6, laddove affida a ciascun Parlamento nazionale il compito di consultarli nell'ambito della procedura di verifica del principio di sussidiarietà: cfr. *infra*, cap. IX, par. 2.2).

## 2. IL DIRITTO PARLAMENTARE COME AVANGUARDIA DEL DIRITTO COSTITUZIONALE

Nella prospettiva qui utilizzata, il diritto parlamentare deve considerarsi – in coerenza con la tradizione francese – una branca del diritto pubblico [Negri 1968] e, più specificamente, del diritto costituzionale [Tosi 1974; Avril 1984]. Il legame tra diritto parlamentare e diritto costituzionale è evidente anzitutto se ci si pone in chiave storica. Sin dalla fine del Settecento la rivendicazione di organi denominati Assemblee elettive o Parlamenti è andata di pari passo con la richiesta di Carte costituzionali: la disciplina di tali Assemblee si configura perciò come un loro contenuto necessario. In assenza delle Assemblee rappresentative, le Costituzioni ottocentesche, infatti, sarebbero inidonee a raggiungere i loro principali obiettivi: vale a dire, la limitazione del potere assoluto del Sovrano e la presenza decisiva della classe borghese nella decisione delle questioni ritenute di maggiore importanza, e quindi anzitutto di quelle che riguardano i diritti di libertà e il diritto di proprietà. Viene dunque naturale che tutte le Carte costituzionali ottocentesche fissino, anche con un certo grado di dettaglio, i caratteri strutturali delle Assemblee rappresentative e ne definiscano le funzioni fondamentali. È attraverso tali Assemblee, infatti, che si pongono concretamente in essere quei principi della democrazia rappresentativa (o democrazia «dei moderni») che le dottrine politiche avevano teorizzato come l'unica forma di democrazia compatibile con la dimensione dello Stato moderno, facendo leva sulla cruciale ancorché controversa nozione di rappresentanza politica (enunciata anch'essa nelle Carte costituzionali, attraverso il divieto di mandato imperativo).

Il legame del diritto parlamentare con il diritto costituzionale emerge con altrettanta chiarezza se si guarda ai caratteri contenutistici propri del costituzionalismo e dello Stato di diritto. Se si ritiene infatti, con l'art. 16 della Dichiarazione dei diritti dell'uomo e del cittadino del 1789, che per l'esistenza di una Costituzione occorrano la garanzia dei diritti e la separazione dei poteri [cfr. Onida 2007], ecco allora che i Parlamenti concorrono sia alla prima, mediante l'esercizio della funzione legislativa, cui sono riservati la limitazione e lo sviluppo dei diritti di libertà, sia alla seconda, ponendosi evidentemente come un limite all'azione del Sovrano e del suo Esecutivo. In altri termini, nell'architettura dello Stato liberale di diritto si ritiene necessario che all'elaborazione della legge, incaricata di disciplinare in concreto i diritti dei cittadini, partecipi, in modo determinante, ancorché non esclusivo, un organo rappresentativo dei cittadini medesimi; ed è in tale organo che si individua il principale limite al potere sovrano.

Una volta inquadrato nel diritto costituzionale, si comprende a maggior ragione come mai debba essere rigettata la lettura del diritto parlamentare volta a considerarlo come una mera forma di autoorganizzazione delle Assemblee parlamentari.

Certo, la prescrittività del diritto parlamentare non può dirsi acquisita una volta per tutte: ma ciò sembra discendere dal fatto che il diritto parlamentare, per definizione, pretende di porre regole che limitano il potere politico nelle sedi che esso è abituato a considerare come proprie. Si tratta perciò di un diritto che, come spesso si osserva, è assai vicino alla politica, la quale considera il Parlamento come la sua «casa» (anche dal punto di vista simbolico, come mostrano le immagini di palazzo Montecitorio o, meno spesso, di palazzo Madama, che tendono ad accompagnare ogni cronaca politica).

In effetti, come si vedrà meglio all'interno di questo libro (cfr. *infra*, cap. III), quelle del diritto parlamentare sono regole raramente garantite da un giudice esterno rispetto alle Camere (almeno nel nostro ordinamento), e comunque caratterizzate dall'esistenza di una clausola di flessibilità (in assenza di esplicite obiezioni). Sussiste inoltre uno spazio notevole per le fonti non scritte, il quale sta a testimoniare, da un lato, l'esigenza di flessibilità, dall'altro, la necessità di un ancoraggio al passato e alla tradizione. Tuttavia, ciò non può portare ad affermare che in Parlamento viga solo la legge del più forte, non mancando, nella maggior parte dei casi, soggetti e meccanismi, sia interni sia esterni all'ordinamento parlamentare, in grado di rilevare le violazioni delle regole dettate dalla Costituzione, dalle leggi e dai regolamenti parlamentari.

> **QUADRO 1.2.**
> **La rappresentanza politica e il divieto di mandato imperativo**
>
> Secondo l'art. 67 Cost. «ogni membro del Parlamento rappresenta la Nazione ed esercita le sue funzioni senza vincolo di mandato». Si tratta di una norma dal notevole rilievo storico e teorico sul carattere del mandato dei parlamentari: questi ultimi non sono semplici delegati, esecutori di istruzioni, privi di iniziativa (secondo gli schemi privatistici), ma rappresentanti della Nazione, autonomi interpreti degli interessi generali del popolo «nella sua concreta articolazione nelle molteplici e discordi varietà degli interessi delle aspirazioni delle ideologie che ne sostanzia storicamente la realtà» [Crisafulli 1967].
> La rappresentanza di cui deputati e senatori sono portatori ha dunque un carattere politico generale secondo la Costituzione, che conseguentemente tutela l'esercizio libero da condizionamenti del mandato parlamentare: in questo senso si parla di divieto di mandato imperativo. Proprio perché libera da mandati, l'attività dei parlamentari contribuisce all'unità politica, che non è un dato in sé, ma il risultato di un processo di integrazione: in questo senso «ogni membro del Parlamento rappresenta la Nazione» [Zanon 1991].
> Nei fatti, le associazioni di elettori, i gruppi di pressione e soprattutto i partiti politici influenzano il parlamentare e spesso addirittura lo vincolano alle loro volontà o direttive. Ai sensi del principio fissato nell'art. 67 Cost. questi legami non sono però assistiti da alcuna garanzia giuridica: il loro rispetto è tutto rimesso alla coscienza del parlamentare che, come precisato dalla Corte costituzionale (sent. n. 14 del 1964), «è libero di votare secondo gli indirizzi del suo partito». I parlamentari sono quindi liberi di conformarsi alle istruzioni dei partiti e di osservare gli accordi assunti con gli elettori, ma sono anche liberi di fare tutt'altro, senza dover perciò subire alcuna conseguenza giuridicamente rilevante nell'ordinamento generale (cfr. *infra*, cap. V, par. 5.3).
> In una prospettiva più ampia, l'art. 67 Cost. dovrebbe essere letto e interpretato insieme all'art. 49 Cost.: il rispetto della volontà del parlamentare (e anche eventualmente del suo dissenso) si presta a essere inteso come una garanzia del «metodo democratico» che dovrebbe governare (secondo l'art. 49 Cost.) la vita interna dei partiti [Elia 1964]. In questa direzione si muovono le previsioni dei regolamenti parlamentari che incidono sulla vita interna dei gruppi (ad esempio, l'art. 53, comma 7, r.S., secondo il quale i regolamenti dei gruppi «stabiliscono procedure e forme di partecipazione che consentono ai singoli Senatori di esprimere orientamenti e presentare proposte», nonché le nuove norme sul finanziamento degli stessi art. 15, 3 ter, r.S.: cfr. *infra*, cap. V, par. 5.3), come anche quelle che tutelano i diritti del parlamentare dissenziente a intervenire nella discussione (art. 84, comma 1, r.S. e artt. 83, comma 7, e 116, comma 3, r.C.: cfr. *infra*, cap. VIII, par. 1.3).
> Certo, nei casi politicamente più gravi di rottura della disciplina di partito i parlamentari possono essere espulsi dal partito e dal gruppo parlamentare; e con questi spostamenti possono far cadere governi e contribuire a formarne di nuovi, caratterizzati da una formula politica – una coalizione di Governo – completamente diversa da quella uscita vittoriosa dalle elezioni. Il principio costituzionale del divieto di mandato imperativo, se consente limitazioni alla formazione di nuovi gruppi, o anche la previsione di disincentivi in caso di passaggio di gruppo, non ammette però la possibilità di revoca o decadenza dei parlamentari in carica, né prevede alcuna forma di «attenuazione» della rappresentatività delle Assemblee parlamentari – che ne possa giustificare lo scioglimento – a seguito del mancato rispetto da parte dei membri del Parlamento di presunti «mandati» ricevuti dagli elettori o dai partiti che hanno proposto loro la candidatura nelle rispettive liste elettorali.
> Se il libero esercizio del mandato è un diritto costituzionale del singolo parlamentare (per la cui tutela taluni hanno ipotizzato la possibilità di utilizzare in casi estremi lo strumento del conflitto di attribuzione [Zanon 1991]), va però inteso, volendo dare un senso compiuto all'art. 67 Cost., anche come un dovere per il parlamentare stesso: quello di esercitare il mandato, libero da condizionamenti particolari, nell'interesse nazionale; e certo non può risolversi nel fare mercato del proprio voto in cambio di denaro [Zagrebelsky 1979].

Appunto in quest'ottica, il diritto parlamentare può considerarsi, almeno in potenza, come una sorta di «avanguardia» del diritto costituzionale: una disciplina della quale – come è a lungo accaduto per lo stesso diritto costituzionale – è talvolta particolarmente arduo cogliere il carattere prescrittivo, ma proprio per questo di grande interesse per misurare fino a che punto si spinge il principio dello Stato di diritto. Il dato, del resto, è stato da tempo ed efficacemente rilevato: quando si è parlato del diritto parlamentare come di una «clinica costituzionale», in cui la statica costituzionale può essere confrontata con la dinamica dei fatti politici, come «un campo di esperienze costituzionali continue e sempre rinnovantesi» [Tosi 1974].

Proprio questi caratteri del diritto parlamentare fanno sì che per il suo studio sia necessario utilizzare spesso anche gli approcci di discipline non giuridiche: ossia della scienza politica (ad esempio, riguardo al funzionamento dei sistemi elettorali e alle dinamiche delle forze politiche), della storia costituzionale (anzitutto, nel ripercorrere l'evoluzione degli equilibri della forma di governo e del sistema politico), della filosofia politica (sulle regole di base del procedimento legislativo, non a caso elaborate da un illustre filosofo) e della stessa analisi economica (applicata al funzionamento delle dinamiche decisionali degli organi parlamentari [Cooter 2000; Napolitano e Abrescia 2009]), se non anche della psicologia collettiva.

Tuttavia, se si guarda al panorama fornito dal diritto comparato – il cui approccio è ovviamente indispensabile –, può individuarsi una tendenza di lungo periodo nel senso sia di una progressiva giuridicizzazione delle regole della vita parlamentare e dello stesso momento elettorale, affidandone sempre più spesso la tutela al giudice costituzionale, sia di un progressivo spostamento in avanti della sfera di applicazione dello Stato di diritto, che tende a diventare, oramai, «Stato costituzionale» [Zagrebelsky 1992; Cheli 2006; Pino 2010]. Ciò non toglie, però, che si tratti di un processo mai definitivamente acquisito e che non manchino momenti di arretramento, o di improvvisa drastica accelerazione, come può forse considerarsi quella registratasi per effetto della giurisprudenza della Corte costituzionale in materia di leggi elettorali, dopo le sentenze n. 1 del 2014 e n. 35 del 2017 (cfr. *infra*, cap. V, par. 2).

## 3. IL SISTEMA PARLAMENTARE EURO-NAZIONALE NELLA COSTITUZIONE «COMPOSITA»

Questo corso si incentra sul diritto parlamentare italiano, e quindi sulle norme che disciplinano l'organizzazione e l'attività, interna ed esterna, di Camera e Senato. Tuttavia, si avverte da subito che tali norme non si rinvengono esclusivamente nel diritto statale, ma anche nel diritto dell'Unione Europea. Il trattato sull'Unione Europea, come risultante dal trattato di Lisbona, riserva infatti, all'interno del titolo dedicato ai principi democratici [Manzella 2013], un apposito articolo all'individuazione dei «poteri europei» dei Parlamenti nazionali. In coerenza con la natura composita propria dell'ordinamento costituzionale europeo [Besselink 2007], anche il diritto parlamentare è oggi formato da norme di diritto dell'Unione Europea oltre che di diritto italiano, e i poteri di Camera e Senato attribuiti dalla Costituzione vanno integrati con quelli previsti dal suddetto art. 12 TUE e dai protocolli n. 1 (sul ruolo dei Parlamenti nazionali nell'Unione Europea) e n. 2 (sull'applicazione dei principi di sussidiarietà e di proporzionalità) annessi al trattato di Lisbona, da esso richiamati.

Del resto, la forma di governo dell'Unione Europea e le forme di governo degli Stati membri sono sempre più strettamente intrecciate e interdipendenti. Lo riconosce lo stesso art. 10 TUE, laddove individua i due canali in cui si articola la democrazia rappresentativa dell'Unione Europea, e su cui si fonda la relativa legittimazione democratica: non solo il canale che fa leva sul Parlamento europeo, in cui «i cittadini sono direttamente rappresentati», ma anche i canali esistenti in ciascuno Stato membro. Gli Stati membri, infatti, «sono rappresentati nel Consiglio europeo dai rispettivi capi di Stato o di governo e nel Consiglio dai rispettivi governi, a loro volta democraticamente responsabili dinanzi ai loro Parlamenti nazionali o dinanzi ai loro cittadini». È così che le forme di governo di ciascuno Stato membro diventano non solo politicamente ma anche istituzionalmente rilevanti per il buon funzionamento dell'Unione. Ne deriva che le dinamiche istituzionali che si realizzano, all'interno di ciascun ordinamento, così come nelle tante procedure che assicurano il dialogo tra i diversi ordinamenti, tendono a dare vita a quello che è stato definito un «sistema parlamentare euro-nazionale» [Manzella e Lupo 2014; Lupo 2014; Manzella 2015].

Un sistema, articolato in rapporti fiduciari, di controllo, di supervisione, di indirizzo, tra i Parlamenti (europeo, nazionali, subnazionali), e l'Esecutivo «frammentato» [Curtin 2014] dell'Unione Europea (costituito dalla Commissione europea, dal Consiglio europeo, dal Consiglio, ma anche dalla Banca centrale, dalle numerosissime agenzie, e soprattutto dai governi nazionali), alla ricerca di una responsabilità politica sempre più difficile da rintracciare. Di questo sistema parlamentare euro-nazionale la cooperazione interparlamentare è elemento essenziale, e in vistosa crescita, ma tendenzialmente non autonomo: volto cioè anzitutto a rimediare all'asimmetria informativa di cui, altrimenti, i Parlamenti sarebbero vittima, in raffronto ai rispettivi Governi, oltre che a far valere una qualche forma di responsabilità democratica anche per quelle sedi decisionali intergovernative che operano al di fuori del tradizionale metodo comunitario.

Lungi dall'essere irrilevanti nell'ordinamento dell'Unione Europea, e anche dall'occupare un «campo» tutto loro, seppure multilivello [Crum e Fossum 2009], i Parlamenti nazionali sono stati chiamati, a partire dal trattato di Lisbona, a giocare con maggiore decisione e consapevolezza il loro ruolo anche sullo scenario europeo, anzitutto controllando e indirizzando l'azione del loro governo e, in alcuni, limitati casi, altresì a intervenire direttamente sui processi decisionali dell'Unione, agendo individualmente o collettivamente, a seconda dei casi (cfr. anche *infra*, cap. IX, par. 2.4). Nell'auspicio di attenuare così quella «disconnessione democratica» [Lindseth 2010], che ha caratterizzato sin dall'inizio la costruzione europea e che è andata accrescendosi a mano a mano che le competenze dell'Unione si sono andate moltiplicando, incidendo anche su snodi cruciali delle politiche economiche e sociali.