# 8
**CAPITOLO 8**
**I procedimenti parlamentari**

In questo ampio capitolo si offre un panorama delle regole che disciplinano i diversi procedimenti parlamentari, mediante i quali si esercitano le funzioni spettanti alle Camere. Si parte da quelli che possono considerarsi i «procedimenti di secondo grado», relativi cioè all'organizzazione dei lavori parlamentari, mediante i quali si definiscono programma e calendario dei lavori; per passare, poi, alla vasta gamma dei procedimenti conoscitivi e ispettivi, la cui espressione più incisiva è costituita dalle commissioni di inchiesta; quindi, ai procedimenti di indirizzo (che in genere conducono all'approvazione di mozioni, risoluzioni e ordini del giorno); successivamente, ai quattro procedimenti fiduciari (mozione di fiducia; mozione di sfiducia; mozione di sfiducia al singolo ministro; questione di fiducia). Il quadro si completa con una ricapitolazione sul procedimento legislativo, attraverso una ricostruzione delle sue diverse fasi e delle sue diverse sedi. Una specifica attenzione è dedicata alle peculiarità dei procedimenti legislativi speciali (quelli che conducono all'approvazione delle leggi costituzionali; di bilancio; di autorizzazione alla ratifica dei trattati internazionali; di conversione dei decreti-legge; di delega legislativa), i quali per lo più costituiscono la fase parlamentare di procedimenti complessi, in cui sono coinvolti, accanto alle Camere, il Governo o altri soggetti dotati di potestà normativa.

## 1. I PROCEDIMENTI ORGANIZZATORI: LA PROGRAMMAZIONE DEI LAVORI IN AULA E IN COMMISSIONE

### 1.1. Le origini e le evoluzioni della programmazione dei lavori

I procedimenti che conducono alla definizione della programmazione dei lavori parlamentari possono qualificarsi come procedimenti di secondo grado (o, se si vuole, come procedimenti di procedimenti): è con essi, infatti, che ciascuna Camera decide quando riunirsi e a quali argomenti dedicare le proprie sedute. Evidentemente, anzitutto per tali procedimenti vale il principio della polifunzionalità: è attraverso di essi che si decide come distribuire il tempo parlamentare tra i diversi procedimenti (che, in commissione, corrispondono, come si vedrà tra breve, a distinte «sedi»), oltre che tra le diverse politiche pubbliche. Chiunque abbia esperienza di organi elettivi sa bene che le decisioni organizzative finiscono spesso per essere quelle politicamente più significative: è con tali decisioni che si stabiliscono le priorità (legislative e non solo), anche in rapporto al programma di governo; si consente o meno il tempestivo inserimento nell'ordine dei lavori di un dibattito parlamentare su una questione scottante; si può agevolare o ostacolare il raggiungimento del numero legale; ancora, si favoriscono o si impediscono le negoziazioni e gli accordi tra le forze politiche, che spesso si raggiungono non solo nell'ambito del medesimo provvedimento, ma anche intrecciando provvedimenti (e procedimenti) diversi; infine, si determinano il peso relativo e i ritmi di lavoro dell'Assemblea e delle commissioni.

I regolamenti parlamentari del 1971, nell'adottare per le Camere – anche sulla scorta del lungo dibattito sui temi della programmazione economica svoltosi nel corso degli anni '60 [Manzella 1968a] – il metodo della programmazione, hanno inteso superare la logica della definizione seduta per seduta dell'ordine del giorno. Questo era infatti tradizionalmente approvato alla fine della seduta precedente (essenzialmente in base al punto in cui si era arrivati nella stessa seduta in chiusura), su proposta del Presidente, con decisione assunta a maggioranza dalla stessa Assemblea.

Con l'adozione del metodo della programmazione dei lavori, invece, si è inteso organizzare la produzione legislativa, evitando provvedimenti sporadici, occasionali e intermittenti, e altresì assicurare punti di riferimento essenziali per l'attività dell'Assemblea, delle commissioni, e anche dei singoli deputati e senatori, fornendo a questi ultimi una serie di riferimenti temporali e materiali (così la relazione della giunta per il regolamento della Camera, presentata il 10 luglio 1970, a firma degli onorevoli Bozzi, Luzzatto e Rognoni).

Tuttavia, l'adozione di tale metodo non si è rivelata, da sola, sufficiente. Per un verso, infatti, si era ancorata la definizione del programma e del calendario dei lavori al raggiungimento di un accordo unanime in seno alla Conferenza dei capigruppo, sulla base dell'idea che questo fosse il solo modo di individuare un punto di equilibrio tra le esigenze dei gruppi di maggioranza e quelle dei gruppi di opposizione (mentre le priorità governative venivano quasi completamente sottaciute: fino a una modifica del regolamento del Senato intervenuta nel 1977, il Governo non era neppure invitato alle riunioni della Conferenza). Per altro verso, si era sottovalutata l'importanza del momento attuativo del programma e del calendario, senza cioè prevedere, specie alla Camera, strumenti procedurali che consentissero l'effettivo rispetto dei tempi previsti in sede di programmazione dei lavori [De Caro 2011].

Alla luce dell'estrema difficoltà riscontratasi, in concreto, nel raggiungere l'unanimità in seno alla Conferenza dei capigruppo, sono state, perciò, le soluzioni di ripiego quelle che hanno a lungo regolato la programmazione dei lavori. Quindi, mentre alla Camera si è continuato a procedere sostanzialmente come prima, ossia con la definizione dell'ordine del giorno seduta per seduta (o, al più, per due sedute consecutive), al Senato è stato possibile procedere per «schemi dei lavori» di durata settimanale, che il Presidente del Senato poteva predisporre «sulla base delle indicazioni emerse dalla Conferenza», salvo poi comunicarli all'Assemblea (in condizione, comunque, di votare proposte di modifica: art. 54 r.S.).

Al Senato, il quadro si è completato con le modifiche del regolamento approvate nel 1988, in seguito alla trasformazione – anche sulla scorta dell'esperienza delle sessioni di bilancio, introdotte dal 1985 – da facoltativo in obbligatorio dello strumento del contingentamento dei tempi (art. 55, comma 5, r.S.: su cui cfr. *infra*, par. 1.3): il che ha reso possibile attuare, con relativa certezza, le indicazioni contenute nello stesso programma e nel calendario. La novella del 1988 aveva altresì proposto un'articolazione dei lavori su base bimestrale, con quattro settimane dedicate alle commissioni, tre all'Assemblea e una all'attività dei gruppi e dei singoli senatori. Tale articolazione, rimasta sostanzialmente inattuata, è stata ripensata dalla riforma del 2017, che ha invece previsto una rotazione paritaria dei tempi dedicati ai lavori in commissione e a quelli in Assemblea, cui rispettivamente sono dedicate due settimane al mese (art. 53, comma 2, r.S.). Rimane tuttavia da verificare se questa articolazione, configurata come vincolante (essendo scomparso l'inciso «di norma», presente invece nella precedente disposizione), prevarrà sulla prassi della concentrazione, all'interno delle medesime settimane, dei tempi dedicati all'Assemblea (mattina e pomeriggio) e alle commissioni (nell'interruzione per il pranzo e negli spazi disponibili nella prima parte della mattinata o, eventualmente, in notturna).

Alla Camera il percorso è stato decisamente più tormentato, benché, nel suo complesso, sostanzialmente convergente rispetto a quello seguito dall'altro ramo. Dal 1971 a oggi si è, infatti, verificata una curiosa inversione delle parti tra i due rami del Parlamento quanto al cruciale profilo del ruolo del Presidente d'Assemblea: se, come si è accennato, nel 1971 il ruolo del Presidente del Senato era decisamente maggiore di quello del suo «dirimpettaio», oggi accade esattamente il contrario, visto che, nel caso in cui non si registri l'accordo unanime nella Conferenza dei capigruppo, solo il Presidente della Camera è in grado di assumere una decisione definitiva e inappellabile su programma e calendario, seppure in conformità a una serie di vincoli posti dalla disciplina regolamentare.

Le tappe principali dell'evoluzione della programmazione dei lavori alla Camera sono costituite dalle novelle regolamentari del 1981, del 1990 e del 1997. Con la prima tappa si è consentito al Presidente d'Assemblea, in caso di mancato raggiungimento dell'unanimità in seno alla Conferenza, di predisporre, «sulla base degli orientamenti prevalenti e tenuto conto delle altre proposte», un programma bimestrale e, soprattutto, un calendario bisettimanale dei lavori, da sottoporre all'approvazione dell'Assemblea [Lasorella 2004]. Con la seconda tappa, da un lato si è esclusa ogni votazione dell'Assemblea su programmi e calendari predisposti dal Presidente della Camera, sempre in mancanza dell'unanimità nella Conferenza; dall'altro si è introdotto anche qui, sia pure, in quella circostanza, parzialmente e con una serie di cautele, lo strumento del contingentamento dei tempi, ponendo perciò le condizioni per rendere realizzabili gli obiettivi fissati in sede di programmazione dei lavori. Infine, con la terza e ultima tappa si è superato il principio unanimistico in seno alla Conferenza dei capigruppo, richiedendosi, per l'approvazione di programma e calendario, «il consenso dei Presidenti di gruppi la cui consistenza numerica sia complessivamente pari almeno ai tre quarti dei componenti della Camera» (è il cosiddetto principio del «voto ponderato»: artt. 23, comma 6, e 24, comma 2, r.C.); e, al tempo stesso, si è generalizzato pressoché completamente il ricorso al contingentamento dei tempi.

### 1.2. Gli strumenti della programmazione dei lavori nella disciplina vigente

Dunque, la disciplina vigente nei due rami del Parlamento vede la programmazione dei lavori incentrarsi intorno a tre strumenti: il programma dei lavori (di orizzonte bimestrale al Senato; bimestrale o trimestrale alla Camera); il calendario dei lavori (a cadenza mensile al Senato; in teoria trisettimanale, ma di fatto mensile, alla Camera); l'ordine del giorno (spesso detto «di seduta», per distinguerlo dalle altre molteplici accezioni con cui questa espressione si impiega nel diritto parlamentare).

L'ordine del giorno è l'unico, tra questi tre strumenti, a essere determinato in via pressoché esclusiva dal Presidente d'Assemblea, senza il coinvolgimento della Conferenza dei capigruppo. Esso è annunciato alla fine della seduta precedente e, alla Camera, potrebbe essere oggetto di opposizione e di conseguente votazione da parte dell'Assemblea (art. 26, comma 1, r.C; art. 56, comma 1, r.S.). Peraltro, sia il potere di formare l'ordine del giorno, sia quello di opporvisi (che infatti in questo caso è espressamente escluso dal regolamento¹, dall'esistenza del programma e, soprattutto, del calendario (e, al Senato, dello schema) dei lavori. Gli strumenti della programmazione prevalgono, infatti, sull'ordine del giorno di seduta, che di questi tende a diventare mera attuazione.

Il calendario dei lavori è, per più ragioni, il documento cruciale. Esso, secondo quanto stabiliscono i regolamenti, fissa «il numero e la data delle singole sedute, con l'indicazione degli argomenti da trattare» (art. 55, comma 2, r.S.); ovvero, «individua gli argomenti e stabilisce le sedute per la loro trattazione», specificando quali sono «i giorni destinati alle discussioni e quelli nei quali l'Assemblea procederà a votazioni» (art. 24, comma 5, r.C.). Distinzione essenziale, quest'ultima, nella pratica della vita parlamentare, perché soltanto nelle sedute in cui sono previste votazioni vi è necessità della sussistenza del numero legale, nelle restanti bastando la partecipazione dei soli parlamentari direttamente coinvolti (oltre al Presidente d'Assemblea, un segretario d'aula, il relatore, il rappresentante del Governo, e chi intenda prendere la parola)¹. In realtà, però, è frequente che il calendario si spinga oltre, fissando cioè anche l'orario di inizio e fine della seduta o delle votazioni, e specificando l'ordine con cui i diversi provvedimenti saranno iscritti all'ordine del giorno. Va poi considerato che è all'interno del calendario che viene pubblicato il contingentamento dei tempi (cfr. *infra*, par. 1.3): sicché si tratta di un documento davvero fondamentale, che guida analiticamente e, in genere, piuttosto efficacemente lo svolgimento dei lavori dell'Assemblea e, di risulta, di tutte le altre articolazioni di ciascun ramo del Parlamento.

Il programma dei lavori, infine, è il documento dal taglio più astratto e generale, in cui ci si limita a inserire, per ognuno dei due o tre mesi in esso ricompresi, i provvedimenti o gli argomenti che saranno presumibilmente oggetto di trattazione. Si è perciò data un'attuazione piuttosto blanda al disposto dell'art. 23, comma 4, r.C., secondo cui il programma «contiene l'elenco degli argomenti che la Camera intende esaminare, con l'indicazione dell'ordine di priorità e del periodo nel quale se ne prevede l'iscrizione all'ordine del giorno dell'Assemblea».

Il procedimento per la formazione del programma e del calendario dei lavori è, come si accennava, abbastanza articolato, essendone disciplinate accuratamente le diverse fasi dai due regolamenti: con particolare analiticità in quello della Camera (artt. 23 e 24 r.C.); più sinteticamente in quello del Senato (artt. 53-56 r.S.).

Ai fini della formazione del programma dei lavori, sono previste le seguenti fasi:

a) «opportuni contatti» della Presidenza d'Assemblea con il Presidente dell'altro ramo del Parlamento e con il Governo (ossia, in genere, con il ministro per i Rapporti con il Parlamento), in vista della convocazione della Conferenza dei capigruppo;

b) eventuale convocazione della Conferenza dei Presidenti di commissione (alla Camera, ove peraltro la previsione è rimasta in larga parte sulla carta; nel regolamento del Senato si parla, invece, di «contatti» anche con i Presidenti delle commissioni permanenti e speciali e si consente una convocazione da parte del Presidente d'Assemblea dei Presidenti di commissione, con l'intervento del rappresentante del Governo);

c) alla Camera, comunicazione preventiva (almeno due giorni prima della Conferenza dei capigruppo) delle indicazioni del Governo, in ordine di priorità, e, eventualmente, anche delle proposte di ciascun gruppo;

d) riunione della Conferenza dei capigruppo, nella quale, per prassi, il Presidente d'Assemblea presenta una bozza di programma, approntata sulla base delle indicazioni del Governo e delle proposte dei gruppi;

e) in esito alla riunione della Conferenza, possono verificarsi due ipotesi: o il programma è approvato (all'unanimità al Senato; con la maggioranza qualificata già detta, alla Camera); o, in mancanza di tale approvazione, è definito dal Presidente;

f) il programma è comunicato all'Assemblea e, dopo questa comunicazione, diviene definitivo; solo al Senato, nel caso in cui sia stato predisposto dal Presidente, esso può essere discusso e, eventualmente, anche modificato (art. 53, comma 5 r.S.).

Il procedimento per la formazione del calendario è analogo a quello appena descritto, ma semplificato nelle fasi preparatorie, non essendo necessari i contatti preliminari (appena identificati, *sub a* e *sub b*) ed essendo sufficienti, alla Camera, 24 ore di anticipo nella comunicazione delle priorità da parte di Governo e gruppi. Mentre alla Camera si prevede che, in esito alla comunicazione del calendario, può aver luogo un breve dibattito «per svolgere osservazioni che potranno essere prese in considerazione ai fini della formazione del successivo calendario»; al Senato, nel caso in cui il calendario non sia stato adottato all'unanimità, possono essere avanzate proposte di modifica – dopo la riforma del 2017, solo da parte di un senatore per gruppo – su cui decide l'Assemblea con votazione per alzata di mano (art. 55, comma 3, r.S.).

I regolamenti prescrivono poi una serie di vincoli contenutistici alla predisposizione di programma e calendario. L'obiettivo, individuato seppure in modo un po' tautologico e vago dal regolamento della Camera, è che dovrebbe guidare sia la programmazione sia il contingentamento dei tempi (art. 24, comma 7, r.C.: cfr. *infra*, par. 1.3), è quello di «garantire tempi congrui per l'esame in rapporto al tempo disponibile e alla complessità degli argomenti» (art. 23, comma 4, r.C.): evitando cioè una compressione eccessiva dei tempi di esame, in rapporto alla complessità, tanto tecnico-materiale quanto politica, dei provvedimenti in discussione [Lasorella 2004].

In particolare, alla Camera, programma e calendario sono predisposti «sulla base delle indicazioni del Governo e delle proposte dei gruppi» (artt. 23, comma 4, e 24, comma 2, r.C.): formula che sembra presupporre l'assegnazione di una qualche priorità alle indicazioni governative, le quali peraltro, nella prassi, hanno fin qui avuto bisogno del supporto dei gruppi di maggioranza per poter effettivamente essere considerate tali in sede di programmazione dei lavori [Gianniti e Lupo 2004; Lasorella 2004]. Un vincolo ulteriore – risultato peraltro, in pratica, aggirabile con una certa facilità – riguarda il rispetto di un arco temporale minimo per l'esame dei progetti di legge in commissione (cfr. *infra*, par. 1.4).

Ove programmi e calendari siano approvati dalla Conferenza dei capigruppo, il regolamento (artt. 23, comma 6, e 24, comma 2, r.C.) richiede, inoltre, che il Presidente riservi comunque una quota (non determinata nel *quantum*) del tempo disponibile agli argomenti indicati dai gruppi dissenzienti (quelli, cioè, che hanno votato contro programma o calendario, al fine di evitare che essi possano essere sistematicamente esclusi da ogni ruolo nella programmazione dei lavori), ripartendola in proporzione alla consistenza di questi.

Nel caso – decisamente più frequente, nella prassi² – in cui, invece, programmi e calendari siano definiti dal Presidente della Camera, il vincolo diviene più preciso: è necessario (art. 24, comma 3, secondo periodo, espressamente richiamato, per quanto riguarda il programma, dall'art. 23, comma 6, r.C.) che il Presidente inserisca «nel calendario le proposte dei gruppi di opposizione, in modo da garantire a questi ultimi un quinto degli argomenti da trattare ovvero del tempo complessivamente disponibile per i lavori dell'Assemblea nel periodo considerato».

> **QUADRO 8.1.**
> **L'interfaccia tra Governo e Parlamento: il ministro per i Rapporti con il Parlamento**
>
> Nella programmazione dei lavori parlamentari, e poi a cascata in quasi tutti i procedimenti di Camera e Senato, il Governo gioca un ruolo essenziale. I poteri che esso esercita presso le Camere si ricomprendono di solito sotto la fortunata formula del «Governo "in" Parlamento» [Manzella 1977a; Pegoraro 1983; Biondi e Leone 2012].
> Il coordinamento di queste attività spetta al ministro per i Rapporti con il Parlamento, che è stato previsto per la prima volta nel secondo Governo Scelba del 1954 (fu il liberale Raffaele De Caro), riprendendo l'esempio della IV Repubblica francese, al fine specifico di assicurare uno stabile raccordo tra l'Esecutivo e le Camere (che proprio in quel periodo cominciava ad apparire meno saldo). Da allora la funzione è stata quasi sempre presente (talvolta attribuita a un Sottosegretario alla Presidenza), con l'unica, significativa eccezione della VII Legislatura, caratterizzata dai governi della c.d. «solidarietà nazionale» (1976-1979) [Dondi e Savini 2014].
> Le principali funzioni svolte dal ministro per i Rapporti con il Parlamento, che a tale scopo si avvale di un apposito Dipartimento presso la Presidenza del Consiglio dei ministri, riguardano, in primo luogo, l'indicazione delle priorità governative e l'espressione della posizione del Governo nelle sedi preposte alla programmazione dei lavori parlamentari. Ma anche: gli adempimenti concernenti la presentazione dei provvedimenti di iniziativa governativa (con rilevanti scelte circa la prima Camera di assegnazione e la tempistica di esame); il coordinamento delle posizioni del Governo nell'esame dei progetti di legge e degli atti di indirizzo; l'autorizzazione alla presentazione di emendamenti governativi e all'assenso alla richiesta parlamentare di esame di provvedimenti in sede deliberante/legislativa o redigente. È, inoltre, generalmente tale ministro che, autorizzato dal Consiglio dei ministri (art. 2, comma 2, della legge n. 400 del 1988), pone la questione di fiducia (cfr. *infra*, par. 4.5).
> Al di là delle attribuzioni formali, nell'esperienza delle ultime legislature, specialmente nei momenti politici di maggiore tensione, il ministro per i Rapporti con il Parlamento ha finito per assumere un sempre più rilevante ruolo di interfaccia tra il Governo e la sua (spesso assai articolata) maggioranza parlamentare (in entrambe le Camere), ma anche di intermediazione tra Governo e maggioranza, da un lato, e le forze politiche di opposizione, dall'altro. Tant'è che si parla, al riguardo, pure di «ministro del Parlamento nel Governo» e si segnala che si tratta sì di un ministro senza portafoglio, ma «ad alta opportunità istituzionale» [Ciaurro e Frosini 2000].

È per effetto di quest'ultima previsione, introdotta nel 1997, che si può parlare di una vera e propria «quota» riservata all'opposizione. Ove non si riesca a effettuare una programmazione concordata con almeno una parte dei gruppi di opposizione, si ricorre quindi a una programmazione di maggioranza, con la garanzia necessaria del Presidente d'Assemblea, riservando ai gruppi di opposizione una quota non trascurabile del tempo parlamentare.

Il regolamento del Senato contiene una previsione in qualche misura analoga (art. 53, comma 3, r.S.), che, in più, cerca di attribuire rilievo anche alle indicazioni provenienti dai singoli senatori. In linea generale, si stabilisce che il programma – qualunque sia la modalità della sua approvazione – va redatto «tenendo conto delle priorità indicate dal Governo e delle proposte avanzate dai gruppi parlamentari nonché da singoli senatori, anche per quanto attiene alle funzioni di ispezione e di controllo, per le quali sono riservati tempi specifici e adeguati». Poi si precisa che i disegni di legge, gli atti di indirizzo e gli atti di sindacato ispettivo sottoscritti da almeno un terzo dei senatori sono inseriti di diritto nel programma dei lavori quali argomenti immediatamente successivi a quelli la cui trattazione ha già avuto inizio, in ragione, rispettivamente, di uno ogni tre mesi (art. 53, comma 3, ultimo periodo, r.S., nella nuova formulazione approvata nel 2017, che ha sostituito quella precedente, la quale faceva riferimento alle sedute, ma era rimasta sostanzialmente priva di applicazioni [Zito 2016; Carboni e Magalotti 2018]).

La sequenza programma-calendario-ordine del giorno viene interpretata però in modo flessibile anche al fine di tener conto delle «urgenze» che regolarmente irrompono nell'agenda politica e, conseguentemente, in quella parlamentare.

In primo luogo, sia il calendario sia il programma possono essere «aggiornati» seguendo le medesime procedure previste per la loro approvazione (art. 24, comma 6, r.C.; art. 55, comma 4, r.S.). Il calendario tende a essere aggiornato con cadenza settimanale (talvolta anche in assenza di una riunione della Conferenza dei capigruppo, ma procedendosi tramite intese informali [Lasorella 2017]). Inoltre, secondo il regolamento della Camera, sarebbe necessario un aggiornamento (almeno) mensile del programma (in concomitanza con la definizione del calendario), «anche in relazione all'esigenza dell'effettivo svolgimento dell'istruttoria legislativa nelle commissioni» (art. 23, comma 9, r.C.). Nella realtà, la decisione politica sulla programmazione dei lavori sta tutta nella definizione del calendario (la cui durata oscilla, in concreto, dalle due alle sei settimane: Zito [2016]): il programma riducendosi a un ruolo meramente ricognitivo, tanto che al Senato, qualche volta, se ne fa addirittura a meno.

In secondo luogo, in relazione a situazioni sopravvenute e urgenti (che quindi dovrebbero avere una qualche oggettività, e non derivare da un mero cambiamento delle priorità politiche), si possono inserire in calendario argomenti nuovi, non presenti nel programma (che si intende conseguentemente modificato): alla Camera, è sempre la Conferenza dei capigruppo a farlo; mentre al Senato è l'Assemblea a decidere, per alzata di mano (previo vaglio di ammissibilità del Presidente)³. Queste integrazioni sarebbero ammissibili, comunque, purché non rendano impossibile l'esecuzione del programma: a questo fine, si potrebbero svolgere anche sedute supplementari (art. 24, comma 6, r.C.; art. 55, comma 7, r.S.).

In terzo luogo, va considerato che vi sono alcuni provvedimenti che possono entrare «automaticamente» nel calendario (senza necessità di essere indicati dal Governo o dai gruppi, e dunque senza essere conteggiati nelle quote della maggioranza o dell'opposizione). Il Senato (art. 55, comma 6, r.S.) usa una formula generale: «argomenti che, per disposizione della Costituzione o del regolamento, debbono essere discussi e votati in una data ricadente nel periodo considerato dal calendario stesso». La Camera, invece (artt. 23, comma 8, e 24, comma 4, r.C.), li enumera, almeno in parte: disegni di legge di bilancio; provvedimenti collegati «di sessione»; disegni di legge europea e di delegazione europea; e, infine, con clausola residuale, «atti dovuti diversi dalla conversione in legge dei decreti-legge». Per i disegni di legge di conversione dei decreti-legge vige, infatti, alla Camera, una disciplina assai peculiare (artt. 24, comma 3, e 154, comma 1, r.C.): il loro inserimento in calendario non è automatico, ma deve essere posto a carico del Governo o dei gruppi; al loro esame non può essere destinata più della metà del tempo complessivamente disponibile in ogni calendario dei lavori; infine, e soprattutto, a essi non si applicano le norme sul contingentamento dei tempi (cfr. *infra*, par. 1.3).

In quarto e ultimo luogo, è rimasta nei regolamenti parlamentari (pur apparendo di dubbia applicabilità una volta che sia definita la programmazione dei lavori) la tradizionale procedura per l'inserimento di argomenti nuovi all'ordine del giorno in corso di seduta (così detta «urgentissima»). Trattandosi della rottura di un tradizionale principio garantistico – il divieto, cioè, di trattare argomenti non all'ordine del giorno, in base al quale ciascun parlamentare decide se partecipare o meno alla seduta –, sono richiesti quorum particolarmente elevati: due terzi dei presenti al Senato (art. 56, comma 4, r.S.); tre quarti dei votanti alla Camera (art. 27, comma 2, r.C.). Tuttavia, questa procedura finisce per essere aggirabile, al Senato, mediante una modifica del calendario in corso d'opera, in nome di un'asserita prevalenza del calendario sull'ordine del giorno.

Alla luce di queste disposizioni, alle quali, con l'eccezione dell'ultima, si fa ricorso con notevole frequenza, ci si può domandare come sia possibile che altri Parlamenti – primo fra tutti il Parlamento europeo – riescano a programmare con certezza, già anteriormente all'inizio di ogni anno solare, i giorni e financo gli orari di avvio e di conclusione di tutte le sedute dell'anno. Secondo alcuni, questo deriverebbe dal minore peso, nella vita politico-istituzionale, del Parlamento europeo rispetto a quello italiano e dalle maggiori difficoltà della nostra esperienza parlamentare [Palanza 2013], o comunque dai più rilevanti e rigorosi vincoli che il primo incontra, per effetto della sua particolare collocazione logistica e del suo plurilinguismo [Corbett, Jacobs e Neville 2016; Magnano 2012]. Secondo altri, invece, questo risultato si spiega soprattutto alla luce dell'attenzione con cui in ambito di Unione Europea sono affrontate le decisioni programmatiche, normalmente facendo ricorso ad articolate procedure interistituzionali, in cui possono essere coinvolti anche i Parlamenti nazionali, le cui ricadute confluiscono nelle iniziative legislative della commissione. Infine, secondo un'ultima tesi, un tale risultato sarebbe astrattamente possibile anche in Italia, grazie a un uso più accorto della programmazione dei lavori e, soprattutto, del potentissimo strumento del contingentamento dei tempi, introdotto solo (relativamente) di recente nel Parlamento italiano; unitamente però a un ricorso meno intenso e significativo ai decreti-legge, che sono il principale e oggettivo ostacolo a una programmazione ordinata e prevedibile dei lavori parlamentari.

> **QUADRO 8.2.**
> **L'applicazione della quota di tempo riservata all'opposizione: un bilancio non esaltante**
>
> Le previsioni che riservano una quota di tempo all'opposizione sono sicuramente innovative, specie rispetto a un sistema parlamentare in cui le opposizioni hanno pressoché costantemente privilegiato la «cultura dell'emendamento» e un atteggiamento di tipo «non alternativo» [Carboni 2004]: tendendo cioè a utilizzare ogni progetto di legge come occasione per introdurre nell'ordinamento norme a loro gradite (e magari non sgradite a settori della maggioranza), e minacciando, in caso contrario, un deciso allungamento dei tempi di esame e l'approntamento di continue «imboscate» parlamentari.
> Tali previsioni tentano, infatti, di configurare uno dei diritti che in genere vengono inclusi nello «statuto dell'opposizione»: ossia quello di disporre di una quota del tempo parlamentare per avanzare e discutere le proprie proposte, tendenzialmente alternative a quelle della maggioranza, e per esercitare la funzione di controllo. Non è un caso che le previsioni in questione siano tra le pochissime, nei vigenti regolamenti delle Camere, in cui compare il termine «opposizione», superandosi perciò il riferimento esclusivo al gruppo parlamentare, a prescindere dalla sua collocazione nel rapporto fiduciario [Gennusa 2000].
> Tuttavia, la previsione di una quota (di tempo o di argomenti) riservata all'opposizione va bilanciata con il principio maggioritario, che naturalmente ispira tutti i procedimenti decisionali che in Parlamento hanno luogo. Questo bilanciamento è particolarmente difficile nel procedimento legislativo, posto che la legge non può non essere il frutto di una serie di successive deliberazioni assunte a maggioranza: tant'è che nel Regno Unito (ossia proprio nell'ordinamento che è unanimemente considerato la patria dello statuto dell'opposizione [De Vergottini 1973]) non si prevede alcun trattamento preferenziale per l'opposizione all'interno del procedimento legislativo, di cui il Governo può infatti considerarsi il *dominus* pressoché assoluto [Rosa 2012]. Certo, un'accurata scelta del progetto di legge in discussione da parte dell'opposizione (sempre che questa sia dotata, sul tema, di una certa compattezza) può, talvolta, evidenziare le fratture esistenti all'interno della maggioranza³. Ma vi è anche il rischio che tale tattica si riveli un boomerang, e la maggioranza riesca a «ricompattarsi», approvando emendamenti che stravolgano il senso dell'originaria proposta di legge (magari ulteriormente peggiorativi, dal punto di vista dell'opposizione, rispetto alla legislazione vigente).
> Decisamente più efficace, e al tempo stesso meno rischioso, può rivelarsi l'uso della quota riservata all'opposizione, quando essa sia applicata all'esercizio della funzione di controllo: e dunque essenzialmente riguardo a procedimenti conoscitivi, di indirizzo e fiduciari. In tal caso, ove si tratti di argomenti diversi dai progetti di legge, i gruppi di opposizione godono di un'ulteriore garanzia, seppure formulata in termini non tassativi («di norma»: art. 24, comma 3, r.C.), consistente nella collocazione di tali argomenti in cima all'ordine del giorno di seduta.
> In definitiva, la quota dell'opposizione non sembra aver finora prodotto gli esiti immaginati. Per un verso, i gruppi di opposizione si presentano il più delle volte in ordine sparso, anche nello sfruttamento delle quote a essi spettanti [Rizzoni 2007; 2012], e preferiscono ancora, in molti casi, praticare la più comoda tattica emendativa, che può dare luogo a non pochi successi, senza necessità di assumersi alcuna responsabilità; per altro verso, le garanzie regolamentari a tutela delle opposizioni appaiono piuttosto deboli (lo dimostra, ad esempio, l'art. 24, comma 13, r.C.: «le ripartizioni in quote di tempi e di argomenti sono computate in via tendenziale e con riferimento alle previsioni formulate all'atto della predisposizione del calendario»), prestandosi a comportamenti elusivi o a vere e proprie disapplicazioni, senza che le opposizioni possano attivare alcun rimedio.

### 1.3. Il contingentamento dei tempi

«Contingentamento dei tempi» è un'espressione che ancora oggi non compare nei regolamenti di Senato e Camera (anche se ha ormai fatto la sua apparizione nell'*indice analitico* di quest'ultimo). L'idea che il tempo a disposizione di ciascun parlamentare per i suoi interventi e, a maggior ragione, quello spettante a una Camera, per l'esame di un certo provvedimento, potesse essere limitato è stata a lungo, in effetti, una sorta di tabù. Questo spiega, per un verso, la pressoché impossibile attuazione della programmazione dei lavori e, per altro verso, il ricorso, ancora in tutti gli anni '70, a battaglie ostruzionistiche condotte grazie a vere e proprie «maratone oratorie» (con singoli interventi superiori alla decina di ore, senza interruzioni).

Eppure, è evidente che il Parlamento, specie oggi che è ben lungi dall'essere «solo» o «isolato» nello svolgimento delle sue attività, non può certo prescindere dal «fattore tempo»: tanto nella fase della programmazione, quanto nella fase della sua attuazione. In altri termini, la capacità decisionale del Parlamento, ma forse anche – in un'epoca in cui si sono decisamente accelerati i tempi e le modalità di svolgimento della vita politica – la sua idoneità a costituire un'effettiva sede di dibattito pubblico dipendono dall'efficacia e dalla tempestività della sua azione.

Ovviamente, in un Parlamento articolato per gruppi, è su questi che si è fatto leva per organizzare i tempi della discussione. Ecco allora che il contingentamento dei tempi consiste nella determinazione del tempo complessivo da dedicare a un certo argomento e nella sua ripartizione tra i diversi gruppi parlamentari, oltre che tra gli altri soggetti e le operazioni che comunque risultino *time consuming* (e quindi: interventi del relatore e del Governo; interventi per richiamo al regolamento; interventi a titolo personale o, secondo la terminologia del Senato, dei dissenzienti; operazioni materiali di voto; «tempi tecnici»). Sarà poi ciascun gruppo parlamentare, secondo le proprie regole e procedure, a decidere come distribuire tra i suoi membri il tempo ricevuto.

In questa chiave, essenziale è la previsione di appositi e non irrisori spazi per i singoli parlamentari, ove essi desiderino intervenire a titolo personale o in dissenso dal proprio gruppo (al Senato, invero, tale previsione appare rimessa alla Conferenza dei capigruppo, almeno a stare al parere della giunta per il regolamento del 12 novembre 1991). In caso contrario, risulterebbero infatti non infondati quei dubbi sulla compatibilità con l'art. 67 Cost. (ove configura la rappresentanza politica come di carattere individuale, e non partitico: cfr. *supra*, cap. I, par. 2) di un contingentamento dei tempi che si limitasse a ripartire tra i soli gruppi tutto il tempo disponibile, rimettendo perciò integralmente alla decisione del gruppo di appartenenza l'effettivo esercizio del diritto di parola del singolo parlamentare [Grossi 1983].

Dunque, con il contingentamento dei tempi si stabilisce di dedicare un certo numero di ore all'esame di un progetto di legge o di un argomento, nel momento in cui questo è iscritto nel calendario dei lavori, eventualmente anche fissando quando tale esame si concluderà, il più delle volte, con il voto finale. In tal senso è esplicito il solo regolamento del Senato, ove, all'art. 55, comma 5, richiede la fissazione della «data entro cui gli argomenti iscritti nel calendario debbono essere posti in votazione». Questa disciplina agevola, in Senato, un'applicazione del contingentamento non astratta, ma concreta, mettendo cioè a disposizione dei gruppi il tempo effettivamente previsto per la trattazione di un certo argomento nelle sedute a venire, anche grazie al potere del Presidente di «armonizzare» i tempi degli interventi con i termini del calendario (art. 84, comma 1, r.S.): un potere in teoria alternativo al contingentamento, ma in pratica usato anche congiuntamente con questo [Zito 2016; Lasorella 2017].

Alla Camera, il regolamento è piuttosto analitico nell'individuare le operazioni da compiersi (art. 24, comma 7, r.C.). Ribadito il principio generale per cui il tempo assegnato a ogni argomento deve essere rapportato alla sua complessità, si stabilisce che:

a) dal tempo assegnato totale vengano sottratti i tempi per gli interventi dei relatori (distintamente per il relatore di maggioranza e per quelli, eventuali, di minoranza: questi ultimi, in proporzione alla consistenza dei gruppi che rappresentano e comunque in misura non inferiore a un terzo del tempo spettante al primo: art. 24, comma 10, r.C.), dei rappresentanti del Governo; dei deputati del gruppo misto (che a sua volta è ripartito tra le componenti politiche, in base alla loro consistenza numerica), per i richiami al regolamento, e, infine, per le operazioni di voto;

b) del tempo residuo dopo questa sottrazione, un quinto sia riservato per gli interventi a titolo personale (e la giunta per il regolamento, nella seduta del 18 giugno 1998, ha stabilito alcuni criteri in base ai quali fissare un limite di durata per ciascun intervento a titolo personale e un tetto per gli interventi svolti a tale titolo da un singolo deputato, in modo da evitare che costui consumi tutto il tempo disponibile a questo fine [Castaldi 2005]);

c) i restanti quattro quinti siano invece distribuiti tra i gruppi: una parte in misura uguale e un'altra parte in misura proporzionale alla consistenza degli stessi; a ciò si aggiunge la regola (anch'essa da collocare all'interno di un ancora embrionale «statuto dell'opposizione») per cui, per l'esame dei disegni di legge governativi, va riservato ai gruppi di opposizione un tempo complessivamente maggiore di quello attribuito ai gruppi di maggioranza.

Nella prassi, per semplificare tutti questi calcoli, sono stati predisposti alcuni modelli-tipo di contingentamento dei tempi, da applicare ai diversi provvedimenti, a seconda della loro complessità (tecnica e politica, come si è detto) e, eventualmente, con qualche adattamento.
Il potere di determinare il contingentamento dei tempi spetta, in linea generale, a chi decide il calendario dei lavori: perciò, alla Conferenza dei capigruppo, nel caso in cui si raggiunga la maggioranza richiesta (unanimità al Senato; capigruppo che rappresentano almeno i tre quarti dell'Assemblea alla Camera, salvo alcuni casi in cui, come si vedrà subito, è necessaria l'unanimità); oppure, ove tale maggioranza non si ottenga, al Presidente d'Assemblea.

Come si accennava, l'introduzione del contingentamento dei tempi, se al Senato è avvenuta in modo abbastanza sereno fin dal regolamento del 1971, alla Camera è stata invece assai sofferta. Tracce di questo travagliato cammino si rinvengono in un diverso trattamento del contingentamento dei tempi, nell'ambito del procedimento legislativo, a seconda che questo si applichi alla fase della discussione sulle linee generali o alle fasi successive (cfr. *infra*, par. 8): mentre il contingentamento dei tempi della prima fase – che è spesso accusata di essere un'inutile ripetizione dell'esame svoltosi in commissione e che ha luogo di solito in un'aula pressoché vuota – è pacifico (e il regolamento si limita a stabilire che a ciascun gruppo spetta un tempo complessivo non inferiore a 30 minuti, ossia alla durata massima di un intervento parlamentare), quello delle fasi successive (esame degli articoli e votazione finale) incontra alcune cautele. In particolare (art. 24, comma 12, r.C.), il contingentamento va deliberato all'unanimità dalla Conferenza dei capigruppo quando si tratti di progetti di legge: a) costituzionale; b) vertenti prevalentemente su una materia su cui è possibile richiedere lo scrutinio segreto, vale a dire relativa ai diritti e alle libertà previsti nella prima parte della Costituzione (elencati nell'art. 49, comma 1, r.C.); c) riguardanti questioni di eccezionale rilevanza politica, sociale o economica riferite ai diritti previsti dalla prima parte della Costituzione, su richiesta di un gruppo parlamentare.

Tuttavia, l'ambito di queste eccezioni si è rivelato assai meno significativo di quanto potesse astrattamente immaginarsi, visto che il Presidente della Camera, oltre a interpretare restrittivamente anche qui l'elenco di cui all'art. 49, comma 1, r.C. (cfr. *supra*, cap. VII, par. 4.5), non ha mai fatto applicazione, nonostante numerose richieste formulate in tal senso dai gruppi di opposizione, della clausola generale relativa alle questioni di «eccezionale rilevanza politica, sociale o economica» [Lasorella 2004; Castaldi 2005]. Ma, soprattutto, dato che lo stesso regolamento prevede, proprio con riferimento a tale ipotesi, l'applicazione del contingentamento anche prescindendo dalla delibera unanime della Conferenza, «nel caso in cui la discussione non riesca a concludersi e il progetto di legge sia iscritto in un successivo calendario» (art. 24, comma 12, r.C.). Al fine di avvalersi di quest'ultima clausola, la maggioranza ha infatti frequentemente fatto ricorso allo stratagemma dell'iscrizione «fittizia» di un progetto di legge (anche costituzionale) al termine di un calendario già in essere, al fine di determinarne – praticamente all'indomani dell'avvio dell'esame in Assemblea – lo «slittamento» al calendario successivo⁴.

In ogni caso, una volta scaduti i tempi (contingentati) a disposizione dei gruppi parlamentari, si procede solo alle votazioni (precedute dall'espressione dei pareri del relatore e del rappresentante del Governo), che si succedono una dietro l'altra, in un clima un po' surreale, e anche se il tempo preventivato per la loro effettuazione fosse stato consumato tutto; a meno che il Presidente d'Assemblea non decida di assegnare un tempo ulteriore a ciascun gruppo, o, com'è prassi comune, unicamente ai gruppi che hanno esaurito il tempo a loro disposizione: in questo caso nella misura di un terzo in più rispetto al tempo originariamente disponibile (facendo uso di un potere attribuitogli dal regolamento a più riprese, anche se mai espressamente riferito ai tempi contingentati: artt. 39, comma 5; 45; 85, comma 2; 138, comma 1, r.C.; e art. 89, comma 1, r.S.).

> **QUADRO 8.3.**
> **L'esclusione dei disegni di legge di conversione dei decreti-legge dall'applicazione del contingentamento dei tempi alla Camera**
>
> L'eccezione principale all'applicazione del contingentamento dei tempi, alla sola Camera, è rappresentata da quello che, per Costituzione, sembrerebbe dover essere – insieme al procedimento di approvazione della legge di bilancio – l'unico procedimento «a tempi definiti»: l'esame dei disegni di legge di conversione dei decreti-legge, che, ai sensi dell'art. 77 Cost., è tenuto a concludersi nel termine massimo di 60 giorni, pena la decadenza *ex tunc* del decreto-legge.
> Tale eccezione, dal punto di vista del diritto positivo, discende dall'art. 154, comma 1, r.C., secondo cui «in via transitoria non si applicano al procedimento di conversione dei decreti-legge le disposizioni» regolamentari che prevedono, appunto, il contingentamento dei tempi. Si tratta di un'esclusione che era già stata immaginata nel momento della prima (cauta) introduzione del contingentamento alla Camera, ossia nel 1990, «fino all'approvazione di una nuova disciplina del procedimento di conversione dei decreti-legge»; essa è stata ribadita nel 1997, quando alcune innovazioni nel procedimento di conversione dei decreti-legge sono state introdotte nel regolamento, anzitutto mediante il coinvolgimento obbligatorio del comitato per la legislazione (art. 96 *bis*, comma 1, r.C.: cfr. *supra*, cap. VI, par. 5).
> Dal punto di vista pratico, la mancata applicazione – solo alla Camera – del contingentamento dei tempi ai disegni di legge di conversione, se va incontro alle perplessità di ordine costituzionale prima richiamate, sembra in qualche modo rispondere alla necessità di evitare che mediante i decreti-legge e le loro leggi di conversione, una volta assicurata certezza ai tempi di esame di queste ultime, si crei un procedimento decisionale per più versi agevolato e protetto, che tenderebbe perciò a sostituirsi pressoché integralmente al procedimento legislativo ordinario. D'altro canto, è stato anche osservato (cfr. l'intervento del Presidente della Camera Casini nella seduta della giunta per il regolamento del 12 settembre 2001) che la mancata applicazione del contingentamento dei tempi ai disegni di legge di conversione rende impossibile assicurare *a priori* il rispetto di un'altra previsione regolamentare, diretta al medesimo fine pratico: quella secondo cui «all'esame dei disegni di legge di conversione dei decreti-legge è destinata non più della metà del tempo complessivamente disponibile» (art. 24, comma 3, r.C.).
> Questo spiega come mai, in più circostanze, i Presidenti della Camera abbiano prospettato un'interpretazione diversa della disposizione oggi vigente, la quale, facendo leva sull'autoqualificazione della norma come «transitoria» e sull'assenza (nella sua nuova formulazione) di un *dies ad quem*, la riterrebbe applicabile solo ai disegni di legge di conversione pendenti alla data di entrata in vigore delle nuove disposizioni regolamentari (il 1° gennaio 1998): risultando perciò assoggettabili a contingentamento dei tempi tutti i disegni di legge di conversione presentati successivamente a tale data.
> Tuttavia, questa interpretazione, enunciata solo in linea astratta, e chiaramente difforme dalle risultanze dei lavori preparatori [Castaldi 2005], è stata a lungo «congelata» dai medesimi Presidenti, specie al fine di non assecondare la tendenza a un uso eccessivo della decretazione d'urgenza (cfr. la già citata seduta della giunta per il regolamento del 12 settembre 2001 e, in dottrina, Simoncini [2003]).
> Un solo e controverso caso vi è stato nella XVII Legislatura: nella seduta del 29 gennaio 2014, la Presidente Boldrini, dinnanzi all'ostruzionismo del Movimento 5 Stelle e alle numerose iscrizioni a parlare successive alla votazione della questione di fiducia, ha proceduto direttamente al voto finale allo scopo di assicurare la conversione del decreto-legge n. 133 del 2013 (c.d. «IMU-Banca d'Italia») nel termine di 60 giorni previsto dalla Costituzione [Baldelli 2016; De Cesare 2016].
> Viceversa, anche nei confronti della decretazione d'urgenza, il regolamento del Senato prevede un radicale strumento antiostruzionistico, detto della «ghigliottina». Tale meccanismo è fondato sulla previsione dell'art. 55, comma 5, e, per i decreti-legge, dell'art. 78, comma 5, r.S., per cui la Conferenza dei capigruppo, nel determinare il tempo complessivo da riservare a ciascun gruppo, stabilisce la data entro cui gli argomenti iscritti nel calendario devono essere posti in votazione, garantendo, per i disegni di legge di conversione, che la votazione finale avvenga non oltre il trentesimo giorno di deferimento⁵. La novella del regolamento del Senato del 2017 ha esplicitato, all'art. 55, comma 5, r.S., che tale garanzia temporale si applica anche a disegni di legge, atti di indirizzo e di sindacato ispettivo, inseriti nel programma dei lavori in quanto sottoscritti da almeno un terzo dei senatori ai sensi dell'art. 53, comma 3, r.S.

### 1.4. I rapporti tra la programmazione in Assemblea e in commissione

Anche nelle commissioni trova applicazione la programmazione dei lavori, che è affidata, oltre che ai loro Presidenti, agli uffici di Presidenza, integrati dai rappresentanti dei gruppi (art. 25 r.C.; art. 29 r.S.): una sorta di mini Conferenza dei capigruppo in commissione, alla quale invero assai di rado partecipa anche il rappresentante del Governo.

Nella prassi, tuttavia, pur in un panorama assai variegato, a seconda del ramo del Parlamento e anche delle tradizioni delle diverse commissioni, tende ancora a essere prevalente una programmazione a cadenza settimanale: in concomitanza, cioè, con l'invio (a cura del segretario generale, alla Camera; del Presidente di commissione, al Senato) delle convocazioni settimanali delle commissioni, i cui lavori, come accennato, si devono «incastrare» negli spazi lasciati liberi dall'Assemblea, stante la regola per cui le commissioni – almeno quelle permanenti – non possono normalmente riunirsi in concomitanza con le sedute d'aula (quando sono previste votazioni: art. 30, comma 5, r.C.; art. 29, comma 8, r.S.; si veda anche il parere della giunta per il regolamento della Camera del 4 ottobre 2006).

A lungo, nell'esperienza parlamentare repubblicana, sono state proprio le commissioni gli organi decisivi, ancor prima che nella definizione dei contenuti della legislazione approvata, ai fini della selezione dei progetti di legge di cui avviare l'esame [Predieri 1975; Capano e Giuliani 2001]. Nell'ambito delle centinaia di progetti assegnati a ciascuna commissione, e ricompresi nell'ordine del giorno generale, erano gli uffici di Presidenza delle singole commissioni, integrati dai rappresentanti dei gruppi, a decidere quali prendere effettivamente in considerazione: procedendo in sede legislativa o deliberante nella maggior parte dei casi (cfr. *infra*, par. 5.4); in sede referente, invece, quando non vi era un sufficiente grado di consenso (o comunque di non dissenso) tra i gruppi parlamentari o quando si versava in materia «coperta da riserva d'Assemblea». In questo modo, l'ordine del giorno dell'Assemblea finiva per essere indirettamente determinato anch'esso dalle scelte operate dalle commissioni, come una sorta di risultante dei progetti il cui esame in sede referente si era concluso (detti perciò «in stato di relazione»).

Invece, a partire dagli anni '90, grazie all'operatività della programmazione dei lavori e del contingentamento dei tempi – e in non casuale concomitanza con la trasformazione del sistema politico italiano –, si è realizzato uno «storico» spostamento delle priorità della legislazione dalle commissioni all'aula, mediante una valorizzazione della Conferenza dei capigruppo. È ora l'Assemblea, attraverso appunto la Conferenza dei capigruppo – e in genere senza sentire la Conferenza dei Presidenti delle commissioni (come invece accade in altri ordinamenti [Fasone 2012]) –, a decidere, con approccio intersettoriale, quali progetti di legge esaminare prioritariamente, condizionando quindi pesantemente l'agenda delle commissioni [Zampetti 2001]. Fino a forzare la conclusione – e talvolta lo stesso avvio – dell'esame dei progetti di legge in commissione comprimendo anche il limite minimo di due mesi, che in teoria le commissioni avrebbero a disposizione, in sede referente, alla Camera, in base al combinato disposto dell'art. 23, comma 5, e dell'art. 81 r.C. Del resto, si tratta di un termine riferito al tempo astrattamente a disposizione della commissione (anziché al tempo effettivamente dedicato all'esame), riducibile a un mese in caso di dichiarazione d'urgenza, e derogabile o con l'accordo unanime della Conferenza dei capigruppo, o, soprattutto, nel caso in cui la commissione abbia già concluso l'esame (cfr. la seduta della giunta per il regolamento della Camera del 26 settembre 2002 [Lasorella 2004; 2008; Dondi 2011]).

Diverse sono le modalità mediante le quali si assicura, alla Camera e al Senato, l'effettiva prevalenza della programmazione d'Assemblea su quella delle commissioni, al di là delle comuni affermazioni di principio circa la necessità, per le commissioni, di esaminare prioritariamente gli argomenti ricompresi nel programma e nel calendario dell'Assemblea (art. 25, comma 2, r.C.; art. 29, comma 2, r.S.).

Alla Camera, una volta che il calendario dell'Assemblea prevede l'inizio dell'esame di un progetto di legge, anche quando questo è inserito con la formula «ove concluso in commissione», la commissione può organizzare i propri lavori in modo da pervenire, applicando il principio di economia procedurale affermato dall'art. 79, commi 1 e 10, r.C., all'approvazione in tempi utili del mandato al relatore a riferire in Assemblea (sul testo come modificato in base agli emendamenti fino ad allora approvati in commissione).

Al Senato, invece, in commissione in sede referente è esclusa questa possibilità. È quindi piuttosto frequente che la commissione non concluda neppure formalmente l'esame del progetto di legge (che, di regola, dovrebbe avvenire nel termine massimo di due mesi dalla data di assegnazione) e che si vada in aula, come si dice in gergo, «senza relatore» (e sulla base del testo originario del progetto di legge, annullando così tutto il lavoro svolto fino a quel punto, che viene tuttavia illustrato oralmente dal Presidente della commissione e che, eventualmente, può essere recuperato mediante emendamenti presentati e votati in Assemblea)⁶. La possibilità che il progetto di legge vada in aula «senza relatore» è espressamente prevista dall'art. 44, comma 3, r.S. una volta scaduto il termine dei due mesi per l'istruttoria, ma, in via di prassi, tale disciplina è stata applicata per consentire, anche prima dei due mesi, l'iscrizione nel calendario dell'Assemblea di provvedimenti considerati prioritari per l'attuazione del programma di governo.

Questo spostamento dalle commissioni all'Assemblea ha originato significativi effetti sia sui rapporti tra Governo e Parlamento, sia su quelli tra maggioranza e opposizione: a vantaggio in ambedue i casi del primo dei due soggetti. Evidentemente, il Governo e la sua maggioranza hanno molta più facilità a controllare le dinamiche di un unico centro decisionale (o, meglio, di due, considerato il sistema bicamerale paritario) di quanta non ne avessero a seguire l'attività di quasi una trentina di centri decisionali poco coordinati tra loro, la stragrande maggioranza dei quali caratterizzati, per definizione, da un approccio settoriale.

## 2. I PROCEDIMENTI CONOSCITIVI E ISPETTIVI

### 2.1. L'informazione parlamentare

Ogni potere che delibera, che decide, ha il diritto di informarsi, ha «bisogno di conoscere la verità» [Héllo 1850]. E così il Parlamento è dotato di una serie di strumenti conoscitivi per esercitare le sue funzioni (come si è visto, vastissime: dalla produzione della legge all'indirizzo e al controllo sul Governo) e per soddisfare la sua «curiosità», tendenzialmente sconfinata [Bagehot 1867], ma poi, nella pratica, limitata da ragioni organizzative e dal mancato interesse degli attori politici, che costituiscono il vero motore dell'attività parlamentare [Mastropaolo e Verzichelli 2006].

In una forma di governo parlamentare, come quella italiana, chi per primo deve soddisfare la «curiosità» delle Camere è il Governo e, per suo tramite, l'amministrazione: è questo un necessario canale istituzionale di informazione. Un canale che per anni, fino alla riforma dei regolamenti del 1971, fu interpretato come tendenzialmente esclusivo. Ma la Costituzione prevede uno strumento autonomo, l'inchiesta, che consente una diretta acquisizione di notizie [Pace 1973]. La disposizione che la prevede (l'art. 82 Cost.) è non a caso sistematicamente collocata, seppure a costo di qualche forzatura quanto all'omogeneità di contenuto (non riguardando in senso stretto la formazione delle leggi), a chiusura del titolo relativo alla funzione parlamentare tipica – quella legislativa –, in una posizione del tutto indipendente rispetto al rapporto fiduciario.

A questo solido riferimento costituzionale, e agli altri due più esili (gli artt. 99 e 100 sull'attività consultiva del CNEL e della Corte dei conti), il legislatore (e quindi le Camere) negli anni hanno ancorato una rete di strumenti conoscitivi che forniscono al Parlamento una massa di informazioni indipendenti: si pensi, anzitutto, alle relazioni annuali al Parlamento delle autorità indipendenti e di una miriade di altri soggetti. Come indipendente dalla mediazione governativa è ora l'informazione tempestivamente trasmessa sull'attività normativa (e non solo) europea direttamente dalla Commissione europea e dalle altre istituzioni dell'Unione (cfr. *infra*, cap. IX, par. 2).

Indipendente o meno che sia, si è soliti enucleare, nell'ambito della generica attività conoscitiva, un'attività propriamente «ispettiva».

Ispettiva è l'attività di acquisizione di conoscenze da parte del Parlamento cui corrisponde un obbligo, variamente graduato, di risposta da parte dei soggetti interrogati [Manzella 2003a]. Lo strumento ispettivo per eccellenza è l'inchiesta parlamentare, che reca con sé addirittura l'attribuzione dei poteri dell'autorità giudiziaria in capo all'organo – la commissione d'inchiesta – che la svolge. Mezzi meramente conoscitivi (non ispettivi, perciò) sono invece le indagini conoscitive, nelle quali i soggetti da ascoltare sono semplicemente invitati a intervenire. Un carattere più stringente, e quindi ispettivo, hanno le interrogazioni e le interpellanze, a cui il Governo non «può», ma tendenzialmente «deve» rispondere (ancorché si tratti di obbligo prettamente politico). Vi sono poi apposite commissioni parlamentari bicamerali, dette di vigilanza, istituzionalmente dotate di penetranti e particolari poteri ispettivi (cfr. *supra*, cap. VI, par. 2). Tra queste spicca, per la sua composizione (paritaria tra maggioranza e opposizione) e per i suoi incisivi poteri conoscitivi e ispettivi (disciplinati dalla legge n. 124 del 2007), il comitato parlamentare per la sicurezza della Repubblica (COPASIR).

Anche le commissioni parlamentari permanenti, nelle materie di competenza, per la loro attività legislativa, di indirizzo e di controllo, si possono avvalere di una serie di strumenti ispettivi: l'audizione di ministri sugli indirizzi politici di settore o, più puntualmente, sullo stato di attuazione delle leggi (art. 143, commi 1-3, r.C.; art. 46 r.S.); l'audizione di dirigenti delle amministrazioni ministeriali o di enti pubblici; l'acquisizione di notizie, dati o documenti (art. 47 r.S.); l'esame di relazioni periodicamente presentate dal Governo sull'andamento di determinate attività amministrative oppure di decisioni o relazioni della Corte dei conti.

La novella del regolamento del Senato del 2017, recependo una prassi per molti versi radicata nell'esperienza delle commissioni omologhe delle due Camere, ha operato una chiara scelta a favore dello svolgimento in sede congiunta dei due rami del Parlamento delle informative e comunicazioni del Governo (art. 46 r.S.). In assenza di una corrispondente previsione nel regolamento della Camera, tale opzione, finalizzata a favorire un coordinamento bicamerale nell'interazione tra le commissioni parlamentari e il Governo, rischia tuttavia di non risultare sufficiente. Nelle commissioni permanenti poi, oltre che in aula, si possono svolgere interrogazioni (ma non le interpellanze, che hanno un maggiore peso politico). Esclusivamente in commissione si esaminano, per la formulazione di pareri parlamentari, le nomine governative in enti, aziende e banche pubbliche (sempre di meno dopo il processo di privatizzazione degli enti pubblici avviato negli anni '90), ma anche nelle autorità indipendenti.

Per effetto di specifiche previsioni legislative, si è stabilito che alcuni di questi pareri potessero essere preceduti, in deroga agli orientamenti da tempo prevalsi presso i due rami del Parlamento, dall'audizione dei nominandi (ad esempio, cfr. l'art. 2, comma 7, della legge n. 481 del 1995, richiamato anche dall'art. 1, comma 3, della legge n. 249 del 1997: e, con riferimento al Presidente dell'ISTAT, l'art. 16, comma 1, del decreto legislativo n. 322 del 1989, come modificato dall'art. 5 della legge n. 196 del 2009).

La possibilità per le commissioni del Senato di audire i nominandi, nell'ambito della procedura per il parere su nomine governative, è ora prevista in generale dall'art. 47, comma 1 *bis*, r.S. (introdotto nel 2017) che fa riferimento allo svolgimento dell'audizione anche in sede congiunta dei due rami del Parlamento; mentre alla Camera era stata riconosciuta, «in via sperimentale», dalla giunta per il regolamento (nel parere del 26 giugno 2013): purché «finalizzata esclusivamente all'accertamento dei requisiti posseduti e senza possibilità di incidere sugli indirizzi gestionali degli enti e organismi interessati» [Santoro 2013; Gambale 2017].

La disponibilità di questo complesso insieme di strumenti conoscitivi e ispettivi e il loro uso mirato e settoriale dovrebbero garantire alle commissioni permanenti che lo desiderino di essere i veri centri di propulsione dell'attività parlamentare: non solo di quella legislativa, ma soprattutto di quella di indirizzo e controllo. Si tratta peraltro di una trasformazione piuttosto profonda, anche di tipo culturale, non agevole all'interno di un Parlamento, come quello italiano, che a lungo ha svolto un ruolo assolutamente determinante nella produzione legislativa.

> **QUADRO 8.4.**
> **Dal COPACO al COPASIR: alla ricerca di nuovi modelli per il controllo parlamentare**
>
> La costruzione delle forme di controllo parlamentare tende naturalmente a risentire dei mutevoli assetti del sistema politico-istituzionale. Così, la legge n. 801 del 1977, istitutiva del comitato parlamentare per i servizi di informazione e sicurezza e per il segreto di Stato (detto anche comitato SIS, o comitato parlamentare di controllo sui servizi, COPACO), può considerarsi emblematica del periodo della solidarietà nazionale, visto che «l'accettazione da parte dell'opposizione comunista dell'Alleanza atlantica e della Comunità europea e il suo ingresso in un organismo di controllo degli *arcana imperii* rappresentarono anche la fine della sua caratterizzazione antisistema» [Manzella 2003a]. Analogamente, la legge n. 124 del 2007, che ha sostituito tale comitato con il comitato parlamentare per la sicurezza della Repubblica (COPASIR), si colloca piuttosto bene nell'ambito di una fase in cui, sia pure tra non poche esitazioni e molte contraddizioni, si è tentato un qualche adeguamento delle caratteristiche strutturali e funzionali del Parlamento italiano a leggi elettorali di tipo maggioritario.
> In realtà, nonostante questo diverso contesto politico-istituzionale, gli elementi di continuità appaiono numerosi, tant'è che in entrambi i casi le leggi recepiscono e sviluppano orientamenti già emersi nella prassi parlamentare, nel comune obiettivo di assicurare efficaci forme di controllo *bipartisan* sia sull'attività dei servizi segreti, sia sull'uso del segreto di Stato. In particolare, molte delle caratteristiche del COPASIR e dei suoi incisivi poteri conoscitivi e ispettivi traggono origine da prassi instauratesi in seno al COPACO, nel trentennio in cui tale organo ha operato [Romano 2001; Nardone 2008].
> Tuttavia, le contraddizioni riscontrabili nell'assai incerto assetto maggioritario del Parlamento italiano si sono riflesse anche sulla composizione e sul funzionamento del COPASIR, a partire dalla XVI Legislatura (la prima in cui l'organo ha effettivamente operato), scontrandosi con norme ormai legificate e, quindi, non dotate della necessaria flessibilità.
> Sul piano strutturale, il modello delineato dal COPASIR appare di estremo interesse e, per almeno due aspetti, innovativo rispetto al resto degli organi parlamentari minori, mono o bicamerali, in genere ispirati al criterio di proporzionalità e/o di rappresentatività rispetto ai gruppi parlamentari.
> In primo luogo, quanto appunto alla sua composizione: secondo quel che è stabilito dall'art. 30, comma 1, della legge n. 124 del 2007, il COPASIR «è composto da cinque deputati e cinque senatori, nominati entro venti giorni dall'inizio di ogni legislatura dai Presidenti dei due rami del Parlamento in proporzione al numero dei componenti dei gruppi parlamentari, garantendo comunque la rappresentanza paritaria della maggioranza e delle opposizioni». Il principio cardine è, dunque, quello della composizione paritaria della maggioranza e delle opposizioni. Resta, peraltro, il riferimento ai gruppi parlamentari e, con essi, al criterio della proporzionalità (che regolava la composizione del COPACO, costituito da quattro deputati e quattro senatori nominati dai Presidenti dei due rami del Parlamento sulla base, appunto, del criterio di proporzionalità: art. 11, comma 2, della legge n. 801 del 1977), ma in posizione chiaramente subordinata rispetto a quello della paritarietà tra maggioranza e opposizione (altrimenti, non avrebbe senso alcuno il «comunque», collocato nell'ultima parte della disposizione). Sono considerati di opposizione (ai fini della composizione del COPASIR e non solo) tutti i parlamentari che non esprimono voto di fiducia al Governo, quindi anche gli astenuti. Per fronteggiare l'incremento del numero dei gruppi registratosi in corso di legislatura (e porre rimedio al fatto che Forza Italia non vi fosse più rappresentata), l'art. 20, comma 1, della legge n. 145 del 2016 ha aumentato da 10 a 12 i componenti del COPASIR, peraltro con norma destinata ad applicarsi esclusivamente fino al termine della XVII Legislatura.
> In secondo luogo, ancora più innovativa è l'opzione compiuta con riguardo alla Presidenza dell'organo: qui il legislatore, non volendo evidentemente ripetere l'esperienza della Presidenza a rotazione (prima per 6, poi per 10 mesi), propria del comitato per la legislazione (cfr. *supra*, cap. VI, par. 5), ha stabilito che il Presidente del COPASIR sia eletto, dai parlamentari che lo compongono, esclusivamente «tra i componenti appartenenti ai gruppi di opposizione» (art. 30, comma 3, della legge n. 124 del 2007). Si tratta, in sostanza, dell'unico caso, nell'ordinamento italiano, in cui la regola dell'attribuzione della Presidenza di un organo parlamentare con funzioni di controllo a un esponente dell'opposizione è sancita da una disposizione legislativa, che non può non apparire particolarmente invasiva rispetto alla tradizionale riserva di competenza a favore dei regolamenti parlamentari (cfr. *supra*, cap. III, par. 2.3)⁷.
> Nonostante le numerose difficoltà incontrate nella prassi applicativa, la direzione così tracciata appare estremamente significativa e il modello, adeguatamente assestato e adattato, si presta probabilmente a essere esteso anche ad altri istituti riconducibili alla funzione di controllo parlamentare (invero ancora in cerca di una propria definita identità: cfr. *supra*, cap. VII, par. 2).

### 2.2. Le commissioni d'inchiesta

Secondo l'art. 82 Cost., ciascuna Camera può disporre un'inchiesta su materie di pubblico interesse. Se lo intende fare, deve nominare a tale scopo, fra i propri componenti, una commissione formata in modo da rispecchiare la proporzione dei vari gruppi parlamentari. La commissione – conclude l'art. 82 Cost. – procede alle indagini e agli esami con gli stessi poteri e le stesse limitazioni dell'autorità giudiziaria. Si tratta, come si accennava, del più penetrante dei poteri ispettivi del Parlamento, da esercitarsi attraverso l'istituzione di un'apposita commissione d'inchiesta: disposta per lo più con legge, nel caso di commissioni parlamentari bicamerali (composte da un numero eguale di deputati e senatori); ovvero con decisione non legislativa, specie quando si tratti di commissione monocamerale.

Quel che è certo è che per procedere a un'inchiesta ci deve essere la decisione di una o di entrambe le Camere: non pare infatti ammissibile, in materia, l'adozione di un atto avente forza di legge del Governo [Pace 1973]; è anzi significativo che il regolamento della Camera – e questa è anche l'interpretazione seguita dal Senato (cfr. *infra*, par. 4.5) – escluda la possibilità per il Governo di porre sull'atto istitutivo di una commissione d'inchiesta la questione di fiducia.

Da quest'ultima previsione, oltre che da considerazioni di ordine sistematico, possono trarsi argomenti a favore dell'interpretazione dell'inchiesta parlamentare come di uno strumento di garanzia, oggetto di un'attività radicalmente autonoma rispetto al circuito dell'indirizzo politico [Manzella 2003a]. Un'interpretazione rafforzata dalla disposizione, prevista dal solo regolamento del Senato (art. 162, comma 2), che fissa un percorso procedurale accelerato per le proposte d'inchiesta sottoscritte da una minoranza (più esattamente, da un decimo dei senatori).

La prassi sembra avere dimostrato, però, non solo che l'opposizione non può imporre da sola la costituzione di una commissione d'inchiesta (essendo questa, a differenza di quel che avviene in Germania, una decisione che comunque va presa a maggioranza), ma addirittura che le commissioni d'inchiesta possono essere utilizzate come un vero e proprio strumento a favore della maggioranza (i cui esponenti normalmente le presiedono [Lauri e Malvicini 2016]), in taluni (rari) casi persino contro l'opposizione. Ed è proprio questa considerazione che deve indurre a ritenere l'inchiesta uno strumento da utilizzare con cautela, in modo non radicalmente autonomo (quasi si fosse davanti a sedi di giustizia politica), ma essenzialmente strumentale all'esercizio delle funzioni primarie delle due Camere [Pace 1973].

La scelta della legge, al posto di un atto bicamerale non legislativo [Elia 1958a; Rivosecchi 2008c], per procedere all'istituzione di un'inchiesta bicamerale dipende dalla volontà di perseguire obiettivi che, senza il ricorso alla legge, non potrebbero essere realizzati: ad esempio, evitare che la fine della legislatura faccia perdere efficacia all'atto istitutivo [Caravita di Toritto 2001]; o fissare in modo più puntuale e vincolante per i terzi (oltre che per la commissione) i poteri della commissione stessa, che in ogni caso non possono andare oltre quelli dell'autorità giudiziaria (non vi è una singola autorità giudiziaria di riferimento: è la commissione d'inchiesta, sulla base dell'atto istitutivo, a decidere di volta in volta a quale singolo potere del giudice penale, civile o amministrativo ricorrere). Ed è proprio l'eccezionalità dell'attribuzione di tali poteri a un organo politicamente parziale che motiva la cautela – contenuta sempre nell'art. 82 Cost. – secondo la quale la Camera se vuole «disporre inchieste» deve necessariamente nominare «fra i propri componenti una commissione in modo da rispecchiare la proporzione fra i vari gruppi».

La considerazione dell'eccezionalità dell'attribuzione dei poteri dell'autorità giudiziaria dovrebbe poi indurre cautela nell'uso dello strumento dell'inchiesta, spingendo a una lettura rigorosa della previsione costituzionale che limita il ricorso all'inchiesta parlamentare alle sole «materie di pubblico interesse». Ma la prassi mostra tutta la difficoltà di circoscrivere la naturale elasticità di questa nozione. Le materie oggetto di inchiesta sono state, infatti, le più disparate [Manzella 2003a]: dallo studio dei problemi relativi alla concorrenza nei mercati (inchiesta svolta negli anni '60 in vista dell'introduzione di una disciplina antitrust, approvata peraltro solo nel 1990), alle celebri inchieste sull'«anonima banchieri» (legge n. 943 del 1958), sul caso Sindona (legge n. 204 del 1980), sulla loggia massonica P2 (legge n. 527 del 1981), sull'efficienza del Servizio sanitario nazionale [Pace 2011] e da ultimo sul sistema bancario e finanziario (legge n. 107 del 2017).

Negli anni alcune inchieste, il cui oggetto era particolarmente esteso e comunque non determinato, hanno subìto un processo di vera e propria «istituzionalizzazione». La loro durata è stata, infatti, più volte prorogata (ed estesa con legge), di legislatura in legislatura: è questo il caso della commissione stragi e della commissione antimafia, che sono divenute quasi commissioni «permanenti» d'inchiesta. L'istituzionalizzazione, accompagnata da processi di «solidarietà di commissione», ha favorito l'indipendenza e l'autorevolezza di questi organi, le cui leggi istitutive hanno spesso rimesso la nomina del Presidente ai Presidenti delle Camere. E questi ultimi, a sigillo di questa indipendenza, hanno sovente scelto, specie negli anni '70 e '80, esponenti dell'opposizione [Midiri 1999].

Quanto alle finalità dell'inchiesta, queste seguono la varietà delle funzioni parlamentari. Talune inchieste – specie in passato, quando non esisteva l'istituto dell'indagine conoscitiva – sono strumentali all'acquisizione di informazioni da utilizzare nell'attività legislativa. Altre volte hanno un carattere più spiccato di controllo e verifica delle responsabilità; alcune commissioni d'inchiesta finiscono per affiancare, nei fatti, organi giudiziari inquirenti, assicurando a questi un utile sostegno e stimolo, ma anche provocando discutibili commistioni e interferenze. Se, come ha affermato la Corte costituzionale (sentenza n. 231 del 1975), compito delle commissioni d'inchiesta «non è di giudicare, ma solo di raccogliere notizie e dati necessari per l'esercizio delle funzioni delle Camere», l'indagare nella materia di «pubblico interesse» ha tuttavia condotto le commissioni a usare talvolta anche i più penetranti strumenti di cui dispone l'autorità giudiziaria: addirittura quello del sequestro preventivo. Un'evoluzione, questa, duramente criticata, poiché l'uso di tale misura cautelare non ha in sé lo scopo di acquisire notizie, non ha scopi probatori, ma finisce per essere un intervento anticipatorio, in fin dei conti sostitutivo, di quello dell'autorità giudiziaria [Pace 2011]. E pur tuttavia questa misura cautelare in un caso del tutto eccezionale è stata utilizzata (con riferimento alle strutture di alcuni ospedali psichiatrici giudiziari, nel contesto di un'inchiesta, quella sull'efficienza del Servizio sanitario, avente a oggetto una puntuale e specifica materia) di fronte a circostanze di fatto odiose e irreparabili, sulla base di una decisione comunque adottata all'unanimità dalla commissione, che aveva inutilmente esperito ogni altro strumento di stimolo e di impulso nei confronti dell'autorità giudiziaria e delle amministrazioni competenti [Piccione 2011]. Un intervento certo eccezionale, ma che ha finito per anticipare l'operato del legislatore, il quale, proprio sulla base delle risultanze dell'inchiesta, ha posto la parola fine all'inumana condizione degli ospedali psichiatrici giudiziari.

Più in generale, nel nostro sistema vi possono essere, e nella pratica si sono realizzate, concorrenza e addirittura simultaneità tra inchiesta parlamentare e attività giudiziaria. Al riguardo la Corte costituzionale, in assenza di una disciplina generale del potere di inchiesta da più parti auspicata, ha chiarito (sentenza n. 231 del 1975) che la commissione d'inchiesta ha l'obbligo di trasmettere al giudice penale, se richiesta in tal senso, gli atti e i documenti frutto della propria attività ispettiva, eccezion fatta per quelli che «abbia ritenuto di mantenere segreti ai fini dell'adempimento delle proprie funzioni». Al giudice che lo domandi devono dunque essere trasmessi gli atti ufficiali, i rapporti, i documenti e le testimonianze formali. Non invece quei documenti che la commissione ha ottenuto facendo ricorso alla spontanea collaborazione di cittadini: attività queste ultime coperte da un segreto «funzionale» stabilito dalla commissione, che sola lo può rimuovere. La commissione d'inchiesta può infatti seguire, nei propri lavori, un «doppio binario»: utilizzare i suoi particolari poteri (quelli stessi dell'autorità giudiziaria, ex art. 82 Cost.), oppure procedere informalmente, con audizioni libere⁸. In quest'ultimo caso, l'attività della commissione si svolge secondo valutazioni di opportunità, spesso in conformità a codici di autoregolamentazione fissati nei regolamenti interni approvati da ciascuna commissione. Il trattamento di casi analoghi in essi previsto è, tuttavia, non di rado discordante: ad esempio, mentre in commissione stragi la presenza del difensore è stata sempre esclusa, la regola opposta si è invece affermata nella commissione antimafia, ove le persone imputate o indiziate in procedimenti penali che vengono ascoltate hanno facoltà di farsi assistere dal difensore di fiducia.

Quanto all'esito delle inchieste, gli atti istitutivi prevedono, generalmente, l'obbligo di trasmettere alle Camere relazioni sullo stato dei lavori. In ogni caso la commissione dovrebbe dare conto delle indagini in una relazione conclusiva nella quale formulare proposte destinate all'esame dell'Assemblea, anche allo scopo di garantire un legame dell'attività di inchiesta con le funzioni tipiche del Parlamento [Pace 1973]. Spesso, però, queste relazioni non sono state discusse, ovvero sono state esaminate solo a distanza di anni (come ad esempio i risultati della prima commissione antimafia, esaminati nel 1980, quattro anni dopo la conclusione dell'inchiesta), senza mai realmente attivare processi di responsabilità politica. Così l'attività delle commissioni d'inchiesta ha assunto una sempre più chiara autonomia; e le loro scelte istruttorie e i giudizi formulati nel corso delle inchieste sono divenuti spesso oggetto di scontro politico e di valutazione da parte dell'opinione pubblica. Ma v'è anche la prassi virtuosa di commissioni che hanno saputo efficacemente utilizzare questa libertà di azione per svolgere un prezioso ruolo persuasivo [Midiri 1999]: di consiglio, controllo e indirizzo dell'azione dei pubblici poteri, valorizzando appieno la centralità del Parlamento nel sistema istituzionale e la sua essenziale funzione di arena di confronto e di discussione politica e sociale. Ciò ha permesso, nelle esperienze migliori, di sfuggire ai rischi di un uso «paragiudiziario» dell'istituto.

Rischi cui anche la Corte costituzionale, nella sua giurisprudenza più recente, ha inteso porre un argine, respingendo alcune letture «assolutizzanti» della già citata sentenza n. 231 del 1975, laddove ha riconosciuto alle commissioni d'inchiesta la legittimazione a sollevare (e a resistere a) conflitti di attribuzione tra poteri dello Stato. La Corte ha infatti chiarito che non per questo le commissioni di inchiesta sono poteri del tutto autonomi, visto che «la riconosciuta indipendenza funzionale delle commissioni [...] non postula affatto una loro strutturale distinzione dalle Camere stesse, di cui rappresentano pur sempre una articolazione» (sentenza n. 241 del 2007); e ha, al tempo stesso, valorizzato al massimo il «principio di leale collaborazione tra i poteri dello Stato», con riferimento all'esercizio di paralleli poteri di investigazione costituzionalmente rilevanti (sentenza n. 26 del 2008).

### 2.3. Le indagini conoscitive

Quello delle indagini conoscitive è lo strumento più utilizzato dalle commissioni parlamentari permanenti, insieme alle audizioni, per condurre accertamenti e acquisire notizie e informazioni nelle materie di loro competenza.

Ciascuna commissione, infatti, per fare il punto su una determinata questione – dalla più particolare (ad esempio la situazione della centrale elettrica di Montalto di Castro) alla più generale (il federalismo fiscale o l'attuazione del trattato di Maastricht) – può deliberare di aprire (anche su impulso dell'opposizione, secondo l'art. 48 *bis* r.S. e ai sensi dell'art. 79, commi 5 e 6, r.C., nell'ambito di un procedimento legislativo; e comunque sempre con il consenso del Presidente di Assemblea) un'indagine conoscitiva. In quella sede, la commissione parlamentare procede ad acquisire notizie, in particolare attraverso l'audizione di «qualsiasi persona in grado di fornire elementi utili all'indagine» (art. 144 r.C.; ma cfr. anche l'art. 48 r.S.); si può trattare di un ministro come di un semplice esperto, ovvero di amministratori o rappresentanti di associazioni di categoria.

Si coglie così la prima ragione del successo di questo strumento nella prassi parlamentare: permettere alle commissioni di ascoltare liberamente, in una sede formale, senza alcuna limitazione e sulla base di un semplice invito (senza l'uso quindi dei particolari poteri delle commissioni d'inchiesta parlamentare), soggetti estranei al Parlamento, assicurando una relazione trasparente delle Assemblee legislative con altre istituzioni e con la società civile, garantita anche dalla piena pubblicità di questi lavori parlamentari⁹.

Di ogni audizione svolta nel corso dell'indagine viene, infatti, redatto un resoconto stenografico, nonché viene assicurata – se richiesta – la trasmissione in diretta nelle sale stampa di palazzo Montecitorio e palazzo Madama e, in alcuni casi, anche quella sul canale satellitare e sui siti internet (cfr. *infra*, cap. X, par. 2).

Le indagini conoscitive si concludono alla Camera (non necessariamente al Senato) con l'approvazione di un documento che tende a trasformarsi, qualche volta, ben oltre il carattere meramente conoscitivo assegnato dai regolamenti alle stesse indagini conoscitive (esplicitato nel divieto di «procedere a imputazioni di responsabilità» sancito dall'art. 48, comma 2, r.S.), in un atto d'indirizzo politico. Più spesso, però, l'indagine conoscitiva è direttamente strumentale all'ordinaria attività delle commissioni. Si può svolgere, ad esempio, nell'ambito della fase istruttoria del procedimento legislativo (espressamente in questo senso l'art. 79, comma 5, r.C.), quale momento di approfondimento della materia da regolare attraverso un confronto aperto con i destinatari e con tutti gli interessati, superando gli stretti limiti imposti alle audizioni.

### 2.4. Le audizioni

Le audizioni – chiamate anche, ove espressamente finalizzate all'esercizio della funzione legislativa, udienze legislative – dovrebbero essere lo strumento ordinario a disposizione delle commissioni parlamentari per acquisire le informazioni che ritengono necessarie in relazione alle varie questioni da trattare, esaurendosi in un'unica seduta, o frammento di seduta, da dedicare a queste attività informative.

Tuttavia, il ricorso a questo strumento (art. 143, comma 2, r.C. e art. 47 r.S.) è condizionato, e quindi frenato, da un pesante vincolo strutturale. Questo strumento di apertura del Parlamento, infatti, fu introdotto nella prospettiva che vedeva nel Governo la principale fonte delle informazioni parlamentari. E dunque gli unici soggetti che possono essere auditi ai sensi dei citati articoli dei due regolamenti sono, oltre ai membri del Governo (che al Senato vengono ascoltati sotto la veste formale di «informative» o «comunicazioni» del Governo, ai sensi dell'art. 46 r.S.; cfr. anche l'art. 22, comma 3, r.C.), dirigenti e amministratori delle amministrazioni centrali e degli enti sottoposti comunque a controllo ministeriale. Sono però i ministri a vagliare chi dovrà andare a rispondere, e a concedere la propria autorizzazione di conseguenza; ed è ai ministri che le commissioni parlamentari devono rivolgersi se vogliono procedere alle audizioni.

Un novero di soggetti, quelli audibili ai sensi degli artt. 143 r.C. e 47 r.S., che si è andato ulteriormente restringendo con la privatizzazione degli enti pubblici economici. Non ha avuto seguito, infatti, l'interpretazione evolutiva di questa disposizione volta a ricomprendere tra i soggetti audibili anche gli amministratori delle società in cui lo Stato continua a mantenere una partecipazione di controllo; mentre essa si ritiene utilizzabile, alla Camera, al fine di sentire, come frequentemente accade, i vertici delle autorità indipendenti. Così oggi questi strumenti, invero poco usati, si colorano di una connotazione ispettiva piuttosto che semplicemente conoscitiva. Mentre l'obiettivo di acquisire semplicemente conoscenze, al di là del giudizio che si voglia dare sull'amministrazione pubblica, viene perseguito attraverso audizioni informali che (senza alcun limite soggettivo, al di là di quello costituito dalla personale disponibilità dei soggetti auditi) si svolgono in sede appunto informale (al Senato la sede preferita è quella degli uffici di Presidenza integrati dai rappresentanti dei gruppi parlamentari; la Camera offre invece alle commissioni la possibilità di riunirsi «informalmente» nel *plenum* dei loro componenti), senza pubblicità dei lavori, o più esattamente senza alcuna forma di resocontazione scritta: si può cioè conoscere l'evento, ma non i suoi contenuti. Infine, vi è qualche caso di audizioni informali cui si è ritenuto di dare pubblicità audiovisiva, anche per il tramite dei canali satellitari di Camera e Senato e sulla web-tv. Questa prassi è stata poi autorizzata in generale, ancorché «in via sperimentale», dalla giunta per il regolamento della Camera, nel parere del 26 giugno 2013: «d'intesa con la Presidenza della Camera [...], previa acquisizione del consenso del soggetto audito e con l'assenso, da verificare all'atto dell'inserimento in calendario o all'ordine del giorno dell'audizione stessa, dei rappresentanti dei gruppi pari ad almeno i tre quarti dei membri della Camera».

A fronte dell'inaridirsi del ricorso allo strumento delle audizioni formali e del proliferare invece incontrollato e anche poco visibile delle audizioni informali, i regolamenti, nella loro più recente evoluzione, hanno visto la formalizzazione di strumenti conoscitivi settoriali, che consistono in vere e proprie audizioni, innanzitutto in due campi: la programmazione economica e finanziaria, per la quale si prevede la possibilità di ricorrere a cicli di audizioni che, nella prassi, sono oramai istituzionalizzati e svolti in modo congiunto dalle commissioni di Camera e Senato, sia sui documenti di economia e finanza, sia sulle manovre di bilancio; e le politiche dell'Unione Europea, riguardo alle quali i regolamenti di Camera e Senato prevedono che, previa autorizzazione del Presidente, le commissioni possano procedere alle audizioni sia di membri del Parlamento europeo sia di commissari europei, in relazione a materie di loro competenza (art. 127 *ter* r.C.; art. 144 *quater* r.S.). Tutta questa disciplina rimarca e finisce per ribadire il carattere tendenzialmente eccezionale della presenza di estranei nell'attività delle commissioni parlamentari.

Un'analoga formalizzazione hanno ricevuto i rapporti con gli organi ausiliari – innanzitutto il CNEL e la Corte dei conti –, che non si risolvono però in audizioni, ma nell'elaborazione di pareri (richiesti al CNEL o elaborati dal CNEL di sua iniziativa, nel qual caso si parla di osservazioni o proposte: artt. 146 e 147 r.C.) o di informazioni (richieste alla Corte dei conti o alle commissioni di vigilanza di cui facciano parte senatori eletti dall'Assemblea: art. 148 r.C.; artt. 133 e 134 r.S.) o di rilevazioni e studi statistici (richiesti, secondo l'art. 145 r.C., all'ISTAT). Di sua iniziativa la Corte dei conti può attivare poi la complessa procedura parlamentare che sta a valle dei suoi rilievi contenuti nelle relazioni sugli enti ai quali lo Stato contribuisce in via ordinaria (art. 149 r.C.; art. 131 r.S.), oppure nel caso di decreti registrati con riserva (art. 150 r.C.; art. 132 r.S.). Procedure attivate sì dalla Corte dei conti, ma alle quali le commissioni possono non dare alcun seguito.

È il caso di segnalare che l'attivazione di gran parte di questi strumenti conoscitivi può essere richiesta al Senato da una minoranza (un terzo dei membri della commissione, ai sensi dell'art. 48 *bis*); nel che consiste uno degli aspetti più rilevanti di quello statuto dell'opposizione che il regolamento del Senato ha provato a prefigurare con le novelle del 1988.

Infine, un tentativo di ovviare alle rigidità dei procedimenti conoscitivi è stato operato nel corso della XVII Legislatura con l'introduzione della prassi delle consultazioni pubbliche affermatasi, seppure con modalità e su affari diversi, presso entrambe le Camere (cfr. anche *infra*, cap. X, par. 1). L'interesse nei confronti di questo strumento di democrazia partecipativa è stato indubbiamente alimentato dalla fortuna che le consultazioni trovano nei processi di formazione e valutazione delle politiche pubbliche in ambito europeo. Nella realtà parlamentare italiana, le consultazioni pubbliche sono state introdotte non solo con l'intento di ampliare la platea dei soggetti esterni con cui le diverse sedi parlamentari possono interagire per acquisire informazioni e proposte, ma altresì allo scopo di rendere più aperti e trasparenti i procedimenti di produzione normativa, offrendo a tutti gli interessati opportunità effettive di partecipazione alla decisione parlamentare.

### 2.5. Le interrogazioni

Come dice la parola, l'interrogazione è una semplice domanda che ogni parlamentare può rivolgere al Governo su un fatto determinato, chiedendo informazioni particolari, documenti, notizie o di esprimere la propria posizione politica (art. 128 r.C.; art. 145 r.S.). Alle interrogazioni il rappresentante del Governo interessato (il Presidente del Consiglio, un ministro o più spesso un sottosegretario) risponde in Assemblea, in commissione o per iscritto, a seconda dell'opzione esercitata dall'interrogante al momento della presentazione. L'interrogante può solo replicare, intervenendo, appunto, in Assemblea o in commissione, dichiarandosi soddisfatto o insoddisfatto; ovvero, nel caso di risposta scritta, accontentarsi delle informazioni ricevute (pubblicate in allegato al resoconto dell'Assemblea).

Per questa via, il Governo può essere chiamato a rispondere su accadimenti di particolare gravità (un terremoto, l'epidemia della «mucca pazza»): si tratta, in genere, delle cosiddette interrogazioni urgenti (art. 135 r.C.; art. 151 r.S.). Ma, nella maggior parte dei casi, le interrogazioni consistono in semplici segnalazioni – un po' come le antiche *plaintes* rivolte ai sovrani – di fatti, problemi particolari, anche minuti, di vita reale, spesso verificatisi nei collegi di provenienza dei parlamentari. In queste ipotesi il valore sta proprio nel richiamare l'attenzione dell'amministrazione statale su un problema, più che nella risposta [Filippetta 1991]. E ciò spiega come mai, in fondo, nessuno si stupisca dell'alta percentuale di interrogazioni che rimangono inevase¹⁰.

Una particolare specie di interrogazione è quella «a risposta immediata», con la quale si è cercato di introdurre in Italia il cosiddetto *question time*. È questo un tipico istituto del Parlamento inglese. Occupa mezz'ora, nella seduta della Camera dei comuni di ogni mercoledì, durante la quale il Primo ministro risponde alle domande poste dai parlamentari, della maggioranza e dell'opposizione, senza alcun preventivo programma. Si tratta quindi di un vero e proprio «torneo», nel quale il Premier deve mostrare la sua abilità oratoria e la sua capacità politica, nel confronto con il capo dell'opposizione. In Italia questo istituto è stato importato con molti correttivi e, dopo un periodo di desuetudine, viene praticato con regolarità alla Camera (sia in aula, sia in commissione) a partire dal 1997 (artt. 135 *bis* e 135 *ter* r.C.). Al Senato, l'istituto è stato introdotto nel 1999, ma solo per l'aula e secondo uno schema mensile a oggetto predeterminato del tutto peculiare. La novella regolamentare del 2017 ha consentito di omogeneizzare l'istituto alla disciplina della Camera, prevedendo inoltre la possibilità di svolgere interrogazioni a risposta immediata anche in commissione (art. 151 *bis* r.S.). Così una volta a settimana (alla Camera di solito il mercoledì in Assemblea e il giovedì in commissione), viene riservato uno spazio della seduta dell'aula a interrogazioni presentate, da un parlamentare per ciascun gruppo, entro mezzogiorno del giorno precedente. A esse dovrebbero rispondere, alla Camera, alternativamente: il Presidente del Consiglio dei ministri o il vicepresidente del Consiglio (si parla in proposito di *Premier question time*) e i ministri competenti. Gli argomenti sono i più disparati, ma sempre conosciuti preventivamente dal Governo.

Ciò, insieme alla scarsa fantasia degli interroganti, all'abituale assenza del Premier e alla frequente sostituzione del ministro competente con quello, *bon à tout faire*, per i Rapporti con il Parlamento (cfr. anche *supra*, par. 1.2), impedisce di suscitare nelle aule di palazzo Montecitorio o di palazzo Madama quel clima teso e brillante che caratterizza il *question time* britannico. Nonostante i regolamenti ne prevedano la diretta televisiva e fissino tempi strettissimi per garantire un dialogo serrato tra gli interroganti (che alla Camera hanno a disposizione un minuto per esporre la questione e due minuti per replicare; al Senato, tre minuti per l'illustrazione e due per la replica) e il rappresentante del Governo (che ha solo tre minuti per rispondere).

> **QUADRO 8.5.**
> **L'inattuazione del Premier question time. Quali rimedi?**
>
> All'interno della riforma del regolamento della Camera approvata nel 1997 il *Premier question time* costituiva una delle previsioni più citate quando si intendeva evidenziare come tali riforme avessero delineato uno statuto dell'opposizione. L'idea era quella, in sistemi costituzionali in cui si assiste, in Italia come altrove, a una «personalizzazione» e a una «presidenzializzazione» delle dinamiche politiche [Poguntke e Webb 2005; Di Giovine 2007], di costringere il Premier a esporsi al controllo parlamentare: a «mettere la sua faccia», in dialettica con i parlamentari di maggioranza e di opposizione, almeno due volte al mese, sugli argomenti più scottanti del dibattito politico (art. 135 *bis* r.C.).
> Tuttavia, l'attuazione dell'istituto non può dirsi certo entusiasmante: se nella XIII Legislatura il Presidente del Consiglio era intervenuto 21 volte, questo non è accaduto nelle legislature successive (salvo che, una sola volta, nella XV e quattro volte nella XVII)¹¹.
> Rispetto a questa vanificazione dell'istituto, che anche simbolicamente rischia di rendere impossibile configurare ogni forma di statuto dell'opposizione mediante norme dei regolamenti parlamentari, si è giunti persino a prospettare in dottrina [Rivosecchi 2004] la soluzione di un conflitto di attribuzioni tra poteri davanti alla Corte costituzionale, volto a richiedere l'attuazione della previsione regolamentare, da intendersi come attuativa-specificativa dell'obbligo per i membri del Governo di assistere alle sedute, sancito dall'art. 64, comma 4, Cost.
> Altri [Lippolis 2008] hanno preferito prefigurare la possibilità di sanzioni tutte interne all'ordinamento parlamentare, come la sospensione di prerogative regolamentari del Governo ove il suo capo sfugga, senza adeguate motivazioni, al confronto con l'opposizione.
> La circostanza che il *Premier question time* sia stato introdotto, nel 2017, anche nel regolamento del Senato, seppure con minore frequenza (una volta ogni due mesi: art. 151 *bis*, comma 1 *bis*, r.S.), e l'impegno assunto nelle dichiarazioni programmatiche del Presidente del Consiglio Conte all'inizio della XVIII Legislatura lasciano supporre che vi sia spazio per una ripresa dell'istituto, auspicabilmente in forme concordate tra Parlamento e Governo.

### 2.6. Le interpellanze

Anche l'interpellanza consiste in una domanda formulata al Governo da uno o più parlamentari. Si tratta però, a differenza dell'interrogazione, di una domanda motivata, tesa a conoscere – come recita il regolamento della Camera (art. 136, comma 2) – «i motivi o gli intendimenti della condotta del Governo in questioni che riguardino determinati aspetti della sua politica». La maggiore rilevanza politica della domanda spiega perché la sua risposta debba avere luogo necessariamente in Assemblea.

La procedura, per le interpellanze ordinarie, si articola nello «svolgimento», da parte del presentatore, dell'interpellanza; nella conseguente risposta del rappresentante del Governo (Presidente del Consiglio, ministro o sottosegretario); in una replica dell'interpellante.

Ma, più che conoscere – o, molto spesso, «far conoscere» – le ragioni di una scelta, l'obiettivo proprio di questo antico e glorioso strumento d'ispezione parlamentare è quello di far emergere la posizione politica del Governo su una determinata questione. Si comprende quindi come, dopo il dialogo fra l'interpellante e il rappresentante del Governo (in cui normalmente si esaurisce l'esame dell'interpellanza), l'interpellante stesso, non soddisfatto, possa presentare una mozione (art. 138, comma 2, r.C.), prospettando perciò una diversa linea politica rispetto a quella indicata dal Governo, sulla quale si apre un dibattito che si conclude con un voto. Proprio attraverso questa via, mediante cioè un dibattito sull'indirizzo politico del Governo, aperto da un'interpellanza e chiuso con un voto, le Camere statutarie, in momenti particolarmente alti del nascente Stato italiano (la conclusione della prima guerra d'indipendenza, le spedizioni garibaldine dell'Aspromonte e di Mentana), incominciarono a vincolare il «Governo del Re» alla fiducia del Parlamento.

Nonostante questi illustri precedenti, nella prassi l'interpellanza si è progressivamente confusa con lo strumento dell'interrogazione. Gli oggetti trattati sono i più disparati (dall'uso delle basi della NATO ai ritardi dei traghetti per la Sardegna) e il Governo, spesso tardivamente, risponde solo a una parte delle interpellanze presentate¹².

Per cercare di rivitalizzare questo istituto, il regolamento del Senato (art. 156 *bis*, introdotto nel 1988) e quello della Camera (art. 138 *bis*, introdotto nel 1997), sull'esempio del Bundestag, hanno introdotto una corsia preferenziale per le interpellanze «urgenti» (o, appunto, «con procedimento abbreviato», secondo la terminologia adottata al Senato): quelle cioè presentate non da un singolo parlamentare, ma da un gruppo parlamentare (ossia, dal capogruppo, a nome del suo gruppo; al Senato, anche dai rappresentanti delle componenti politiche del gruppo misto, che fanno qui la loro unica comparsa all'interno del regolamento: cfr. *supra*, cap. V, par. 5.2) o comunque da un numero significativo di parlamentari (un decimo dei senatori o almeno trenta deputati). Poiché la presentazione di queste interpellanze «urgenti» fa sorgere un diritto alla risposta in tempi brevi – entro due settimane (al Senato) o addirittura entro 48 ore (alla Camera) – sono stabiliti altresì per esse, al fine di evitarne un utilizzo ostruzionistico, limiti numerici: per ciascun gruppo (una interpellanza al mese al Senato; due al mese alla Camera); e per ciascun parlamentare (sei l'anno al Senato; una al mese alla Camera).

> **QUADRO 8.6.**
> **L'ammissibilità degli atti di sindacato ispettivo**
>
> La presentazione di interpellanze e interrogazioni, come di ogni altro atto che attiva un procedimento parlamentare, è sottoposta a un vaglio di ammissibilità da parte del Presidente. Vaglio che può andare oltre quello generale (art. 89 r.C .; art. 146 r.S.), sulla forma dell'atto, sul linguaggio utilizzato, sull'uso di espressioni sconvenienti e ora, alla Camera, anche sulla sua lunghezza e conformità allo scopo. In tale ambito, che riguarda tutti gli atti di sindacato ispettivo e dell'interpellanza anche il loro contenuto, è invalso nella giurisprudenza dei Presidenti d'Assemblea un limite, che è stato da poco formalizzato per le sole interpellanze e per le sole interrogazioni a risposta immediata; e, infine, 600 per gli altri tipi di interrogazioni [Bargiacchi 2017].
> Infatti, la sostanza dell'interrogazione e dell'interpellanza sta in una richiesta posta al Governo; ed è ovvio che il Governo non può rispondere su questioni per cui istituzionalmente non sia in grado di rispondere. Non si può, perciò, con questi atti di sindacato ispettivo, esprimere rilievi o chiedere opinioni su comportamenti o atti di altri organi costituzionali o altra Camera o il Presidente della Repubblica, o la Corte costituzionale), della magistratura, di Regioni, di enti locali, di organi di rilievo costituzionale e di autorità indipendenti.
> È ovvio tuttavia che questi limiti sono piuttosto facilmente aggirabili, poiché il Governo è comunque titolare dell'iniziativa legislativa, dalla quale può discendere un diverso assetto delle funzioni e dei poteri di questi organi.
> Per quanto riguarda gli organi costituzionale e le autonomie costituzionalmente garantite, il sindacato di ammissibilità presidenziale deve essere comunque più stringente. Sono ritenute ammissibili infatti soltanto una prima circolare del 21 febbraio 1996 del Presidente della Camera – interrogazioni e interpellanze in proposito, a patto che esse «chiedano solo se un assunto è avvenuto, e non rechino comunque alcun rilievo sull'operato di questi organi, primo fra tutti il Presidente della Repubblica.
> I principi della suddetta circolare sono stati codificati dall'art. 139 *bis* r.C., introdotto nel 1997¹³ il quale affida al Presidente «una valutazione anche sulla competenza esula connessa responsabilità propria del Governo nei confronti del Parlamento e circa la «tutela della sfera personale e dell'onorabilità dei singoli e del prestigio delle istituzioni» e poi precisati nel citato parere della giunta per il regolamento del 3 agosto 2016. In dottrina, si è osservato che la giurisprudenza costituzionale inaugurata dalle sentenze nn. 10 e 11 del 2000, secondo cui le dichiarazioni rese da parlamentari sono coperte dall'insindacabilità ai sensi dell'art. 68, comma 1, Cost. soltanto se riproducono dichiarazioni già rese all'interno delle Camere (cfr. *supra*, par. 2.2), si è codificato, grazie alla luce di tale filtro presidenziale, idoneo a tutelare all'interno delle Camere la sfera soggettiva di terzi [Lupo 2004]. La Corte costituzionale (nella sentenza n. 379 del 2005) ha tuttavia smentito o quanto meno ridimensionato una dichiarazione riproduttiva di un'interrogazione giudicata inammissibile dal Presidente perché estranea all'ambito di responsabilità del Governo). Con l'occasione, la Corte ha segnalato altresì che, benché la decisione presidenziale non è un atto pubblico e contro di essa non è previsto, almeno esplicitamente, nemmeno in via di principio il ricorso alla giurisdizione in forma di ricorso di ammissibilità, la caratterizzazione dell'atto come esercizio di funzione parlamentare, e viceversa, significherebbe attribuire al Presidente della Camera un potere assoluto, inquadrabile in una prerogativa, quella dell'insindacabilità, che anche se indirizzata a rafforzare lo statuto dell'organo parlamentare, si riferisce pur sempre alla libertà di espressione di ogni singolo membro delle Camere».

## 3. I PROCEDIMENTI DI INDIRIZZO

### 3.1. Indirizzo politico e programma di governo

Il potere di indirizzo politico consiste nella determinazione dei grandi obiettivi della politica nazionale e nell'approntamento dei mezzi principali per conseguirli. Le teorizzazioni sull'indirizzo politico risalgono, come è noto, alla dottrina costituzionalistica della prima metà del Novecento, e in Italia, a Vezio Crisafulli e Costantino Mortati (per rassegne critiche cfr. Martines [1971]; Dogliani [1985]; Tripodina [2018]; Morrone [2018]). Con esse, si mira a superare, contestualmente allo sviluppo dello Stato democratico-sociale e dei suoi apparati, un'interpretazione rigida del principio della separazione dei poteri, in specie tra potere legislativo e potere esecutivo, facendo emergere come le direttive dell'azione dei pubblici poteri possano considerarsi il prodotto di un'ulteriore funzione, quella appunto di indirizzo politico.

È proprio rispetto a questa funzione che oggi si classificano le forme di governo, che tendono a essere definite, appunto, come le modalità con cui l'indirizzo politico si distribuisce tra gli organi costituzionali [Barbera e Fusaro 2016].

Rispetto alla funzione di indirizzo politico, il Parlamento gioca indubbiamente un ruolo attivo e importante, in un «circuito» [Manzella 2003a] che lo vede concorrere anzitutto con il Governo e con il corpo elettorale, oltre che con il Presidente della Repubblica e la Corte costituzionale (ai quali spettano prevalentemente poteri di garanzia). Un «circuito» che è sempre più intrecciato, come si è visto (cfr. *supra*, cap. I, par. 3), con quello che si realizza tra le istituzioni dell'Unione Europea, nel quale soprattutto il Governo è chiamato a giocare, nel Consiglio europeo e nel Consiglio, un ruolo decisivo.

In particolare, è evidente che il peso del corpo elettorale tende a variare a seconda degli assetti del sistema politico, e dunque dei partiti [Elia 1970] e della legge elettorale. Nei sistemi proporzionali (cfr. *supra*, cap. V, par. 2), il corpo elettorale determina essenzialmente il peso relativo, in termini di seggi parlamentari, spettante alle diverse forze politiche, lasciando poi alla dialettica tra queste la formazione della coalizione e del programma di governo. Nei sistemi maggioritari, invece, il corpo elettorale è tendenzialmente chiamato a esprimersi sia sulla coalizione (che si forma prima delle elezioni), sia sul programma di governo (predisposto preventivamente e sottoposto ai cittadini).

Dai mutamenti appena descritti trae origine la «retorica del programma», secondo cui, nei sistemi, appunto, maggioritari, il Governo, nel corso del suo mandato (tendenzialmente di durata pari alla legislatura), si limiterebbe a dare attuazione al programma presentato agli elettori. Nel riferimento al programma, dovrebbero stemperarsi – almeno in teoria – anche i possibili contrasti tra Governo e Parlamento, posto che il secondo non sarebbe libero di determinare l'indirizzo politico (in base all'accordo di volta in volta raggiunto, in quella sede, tra le forze politiche), ma dovrebbe limitarsi a concorrere con il Governo nel dare attuazione all'indirizzo, come definito nel programma.

Ovviamente, in questa ricostruzione c'è del vero, ma c'è, appunto, anche molta retorica. Per un verso, infatti, i programmi politici sono sempre ambigui (anche quando sono scritti in forme assai dettagliate) e permettono perciò necessariamente molti modi per essere attuati. Senza contare che il processo di attuazione del programma è chiamato a fare i conti con il «fattore tempo»: una cosa è attuare subito un punto del programma, un'altra è realizzarlo – o proporsi di farlo – solo nel corso dell'ultimo anno della legislatura. Per altro verso, e soprattutto, governare significa – da sempre – non solo attuare un programma già definito, ma reagire alle sollecitazioni provenienti dalla realtà, che ovviamente è in costante movimento e non rimane certo ferma, una volta che si è proceduto alla definizione del programma: cambia il contesto internazionale (si pensi agli effetti sulle grandi scelte di politica internazionale e militare determinati, ad esempio, dagli attentati dell'11 settembre 2001), mutano le dinamiche economiche e sociali, si evolvono le preferenze politiche.

In parte per la sua naturale ambiguità, in parte per lo scorrere del tempo, l'indirizzo contenuto nei programmi ha bisogno perciò di costanti precisazioni e di continui aggiornamenti. Nel precisare e nell'aggiornare il programma il Governo non è certo solo: ha bisogno del rapporto con le Camere che, altrimenti, si ridurrebbero a mere «esecutrici» di un indirizzo politico già integralmente e stabilmente predeterminato.

Ovviamente, in coerenza con il già ricordato principio della polifunzionalità dei procedimenti parlamentari (cfr. *supra*, cap. VII, par. 3), questo contributo delle Camere alla funzione di indirizzo politico si esplica attraverso tutti i procedimenti parlamentari (legislativi, organizzatori, conoscitivo-ispettivi, fiduciari). In altri termini, un intervento delle Camere nel circuito di indirizzo politico si verifica, a volte, anche mediante atti che si collocano in procedimenti non prettamente di indirizzo: ad esempio, interrogazioni, interpellanze, audizioni, indagini conoscitive, quando non nell'esame di proposte di legge o nelle inchieste parlamentari. Pur con tale avvertenza, un'attenzione specifica va, in questa sede, rivolta ai procedimenti di indirizzo politico: quelli con cui le Camere esplicitamente assumono decisioni volte a indirizzare l'attività del Governo. Tali procedimenti riguardano la presentazione e l'esame di mozioni, risoluzioni e ordini del giorno. Sono questi, secondo l'insegnamento tradizionale, i tre strumenti di indirizzo, delineati dai regolamenti di Camera e Senato con procedure diverse a seconda che si tratti dell'Assemblea (mozioni; ordini del giorno; risoluzioni d'Assemblea) o delle commissioni (per lo più risoluzioni; in caso di sede legislativa, anche ordini del giorno).

A lungo vi è stata, nei regolamenti parlamentari, una valutazione negativa nei confronti della discussione e della votazione di atti di indirizzo in seno alle commissioni permanenti: il rischio, evidentemente, era quello di incoraggiare così un'ulteriore frammentazione dell'indirizzo politico, invero già sufficientemente disarticolato sia a livello legislativo sia a livello amministrativo (tanto da parlarsi di «Governo per ministeri, a direzione plurima dissociata» [Cheli e Spaziante 1977]). I regolamenti del 1971 hanno superato questo tabù, delineando la procedura per l'esame e la votazione delle risoluzioni in commissione, ma prevedendo, al tempo stesso, opportune garanzie per la tenuta dell'indirizzo generale del Governo (cfr. *infra*, par. 3.4).

Attraverso gli atti di indirizzo, appunto, le Camere affrontano questioni assai variamente dimensionate: dalla partecipazione italiana a missioni internazionali, autorizzata spesso con mozioni; fino alle modalità con cui procedere all'attuazione di singole disposizioni legislative, che sono frequentemente oggetto di ordini del giorno (atti di indirizzo interpretativi).

### 3.2. L'origine storica e l'efficacia degli atti di indirizzo

Mozioni, risoluzioni e ordini del giorno sono, in origine e su un piano generalissimo, tutti strumenti volti a promuovere votazioni di una Camera su uno specifico oggetto.

Storicamente germinano dall'interpellanza (ne è segno, nel regolamento del Senato, la collocazione delle norme relative a mozioni e risoluzioni nel capo dedicato anche a interrogazioni e interpellanze), la quale nasce sì come strumento ispettivo, ma con la potenzialità di aprire un dibattito che si può concludere con un voto sulla questione sollevata (cfr. *supra*, par. 2.6). Ed è per questa via che, passo dopo passo, si è costruito nel Piemonte sabaudo, ben oltre la lettera dello Statuto albertino, il rapporto fiduciario tra Camera elettiva e Governo del Re. Voti della Camera sono diventati indirizzi al Governo: risoluzioni, poi (dal 1888) mozioni, sino ad arrivare alla cristallizzazione nella prassi della mozione di fiducia, prima successiva e quindi preventiva, che ha segnato la progressiva evoluzione in senso parlamentare della forma di governo del Regno [Rossi 2001]. La forma di governo parlamentare, frutto nell'esperienza statutaria di scelte e prassi non univoche – e comunque, come mostrò l'avvento in modi sostanzialmente legali della dittatura fascista, non irreversibili –, è stata scolpita a chiare lettere nella Costituzione repubblicana che, come si vedrà tra breve (cfr. *infra*, par. 4), disciplina con precisione il rapporto fiduciario e i relativi procedimenti.

Tuttavia, al di là e al di sotto di questi momenti topici, i rapporti tra Parlamento e Governo vivono ogni giorno e sono condizionati da atti che incidono e si riflettono nel modo più vario sull'indirizzo politico, anche oltre il rapporto fiduciario (e che spesso sono in grado di condizionare, in virtù della posizione politica del Parlamento nel sistema, anche altre istituzioni).

Gli effetti prodotti da questi atti di indirizzo possono essere i più vari, in assenza di ogni disciplina costituzionale. Si va da mozioni (pur non di fiducia) o risoluzioni che modificano in modo incisivo il programma di governo, sino ad arrivare a ordini del giorno parzialmente accolti dal Governo come semplici «raccomandazioni», ridotti quindi alla stregua di semplici desideri. Spesso è il Governo a sollecitare il voto di atti di indirizzo: un indirizzo tanto più efficace se si traduce in atti dal tenore analogo approvati parallelamente dalle due Camere. Al di fuori del rapporto fiduciario (delle mozioni di fiducia e di sfiducia), l'indirizzo di una Camera potrebbe essere contraddetto dalla contestuale approvazione, da parte dell'altra, di un atto dal contenuto opposto, con il risultato di lasciare libero il Governo.

Talvolta, poi, è la legge a disciplinare gli effetti di atti di indirizzo, che si inseriscono in più complessi e articolati procedimenti decisionali: è il caso delle risoluzioni sul DEF, delle risoluzioni sulle missioni internazionali adottate in attuazione della legge n. 145 del 2016 e delle risoluzioni (alla Camera) approvati a conclusione dell'esame delle proposte di atti dell'Unione Europea (una materia quest'ultima che in molti altri Stati membri è disciplinata da norme costituzionali: cfr. *infra*, cap. IX, par. 2).

In un caso, quello delle risoluzioni con cui le Camere autorizzano il ricorso all'indebitamento, in deroga al principio di equilibrio di bilancio, è richiesta, ai sensi dell'art. 81, comma 2, Cost. e dell'art. 6 della legge «rinforzata» n. 243 del 2012, la maggioranza assoluta dei componenti (cfr. anche *infra*, par. 6.7).

### 3.3. La mozione

La mozione è un atto a iniziativa non individuale (va presentata, alla Camera, da dieci deputati, o da un Presidente di gruppo; al Senato, da otto senatori) diretto a provocare un dibattito e una deliberazione dell'aula.

È uno strumento polivalente, che mette in moto un procedimento autonomo (che non ha bisogno cioè di appoggiarsi ad altri procedimenti già in corso: l'unica eccezione è quella, già ricordata, dell'interpellante insoddisfatto, ai sensi dell'art. 138, comma 2, r.C.), il quale si conclude con un voto dell'Assemblea. Un voto che solitamente definisce indirizzi (ossia direttive parlamentari al Governo); ma può anche sanzionare comportamenti; e persino esaurire i suoi effetti all'interno delle mura delle Camere (provvedendo, ad esempio, alla costituzione di ulteriori commissioni, oltre a quelle previste dal regolamento e dalle leggi). È questa autonomia, anche ai fini della programmazione dei lavori, che fa della mozione il più incisivo tra gli atti di indirizzo (e non a caso il solo citato in Costituzione, all'art. 94), quello con cui più a fondo le Camere marcano il loro potere di definire l'indirizzo politico [Amato 1968].

Proprio per questa loro notevole incisività, per le mozioni si pone in modo più evidente il problema dell'ammissibilità quando abbiano come destinatario un soggetto diverso dal Governo, come ad esempio autorità indipendenti. Secondo la prevalente prassi parlamentare, il giudizio di ammissibilità delle mozioni svolto dalla Presidenza – analogamente a quanto avviene per gli atti di sindacato ispettivo – «deve accertare che l'atto rechi indicazioni al Governo su questioni sulle quali può impegnare la propria responsabilità» [Dickmann 2018]. Dubbi possono sorgere quando la responsabilità del Governo non sia esclusiva, come accade ad esempio nel procedimento di nomina del Governatore della Banca d'Italia ai sensi dell'art. 19, comma 8, della legge n. 262 del 2005¹³.

Il testo della mozione si articola in genere in una premessa, che reca la motivazione dell'atto (la Camera o il Senato, «considerato...»; «visto...»; «valutato...»), e in un dispositivo che, a seconda dei casi, recita: «impegna il Governo», se è un atto di indirizzo; ovvero «delibera», se è una decisione che produce i suoi effetti all'interno di ciascuna Camera.

Seguendo un procedimento che ripropone, con alcune importanti differenze, quello previsto per l'approvazione delle leggi, la mozione è innanzitutto oggetto di una discussione di carattere generale, chiusa dalle dichiarazioni del Governo e dalle repliche. Se sono state presentate più mozioni relative a fatti o argomenti connessi, sono discusse insieme e sono poste ai voti secondo un ordine che eviti preclusioni (art. 158, comma 3, r.S.); viene così fatta prevalere l'esigenza di votare tendenzialmente tutte le proposte, com'è del resto naturale in un dibattito che si svolge liberamente, senza che vi sia, come invece nel procedimento legislativo, un testo base.

Il regolamento della Camera perfeziona l'obiettivo di proteggere il significato di ogni mozione, nel suo testo originario, indicando, per l'ordine di votazione di eventuali emendamenti, un criterio sostanzialmente opposto a quello seguito per il procedimento legislativo (cfr. *infra*, par. 5.3): gli emendamenti sostitutivi sono votati dopo la frase o la parola cui si riferiscono; cosicché, se la frase o la parola è mantenuta, l'emendamento cade (art. 113 r.C.).

Al Senato, dal 1988 sono disciplinate le mozioni a procedimento abbreviato: sottoscritte da almeno un quinto dei senatori, devono essere discusse entro 30 giorni dalla loro presentazione. Per evitare usi ostruzionistici di tale strumento, si stabilisce che ciascun senatore, nel corso di ogni anno, non può sottoscrivere più di sei mozioni di tal tipo (art. 157 r.S.).

Il valore degli indirizzi contenuti nelle mozioni è tutto lasciato, come si è accennato, al modo in cui si sviluppano i rapporti tra le forze politiche e tra Governo e Camera e Senato che, se vogliono, possono chiamare a riferire (presso la commissione permanente per materia) sull'attuazione data a mozioni, ma anche a risoluzioni od ordini del giorno approvati (o, nel caso degli ordini del giorno, anche semplicemente accolti dal Governo: art. 46 r.S. e art. 14 r.C.)¹⁴.

> **QUADRO 8.7.**
> **L'istituzione di commissioni: un esempio della fungibilità degli atti di indirizzo**
>
> Con mozioni è stata istituita al Senato, nelle ultime legislature, la commissione speciale per i diritti umani. Con mozioni parallelamente approvate da Camera e Senato si istituì la commissione Bozzi sulle riforme istituzionali, nella IX Legislatura. La commissione De Mita-Iotti per le riforme istituzionali, nella XI Legislatura, fu istituita, invece, con una risoluzione approvata dalla Camera e un ordine del giorno approvato al Senato: il che dimostra la fungibilità di questi strumenti, i quali si distinguono essenzialmente per ragioni di carattere procedimentale.
> Quest'ultimo ordine del giorno fu approvato dal Senato a conclusione di un dibattito sviluppatosi su una pluralità di mozioni, le quali al momento del voto furono ritirate, convergendo i vari gruppi su un ordine del giorno unitario, il cui testo corrispondeva a quello della risoluzione approvata, nelle stesse ore, dalla Camera. Testo che prevedeva, tra l'altro, e addirittura, anche l'approvazione, entro sei mesi, di una legge costituzionale, con la quale conferire alla commissione particolari poteri referenti (poi in effetti approvata: legge costituzionale n. 1 del 1993).
> La commissione D'Alema per le riforme costituzionali, nella XIII Legislatura, fu invece istituita direttamente con legge costituzionale (la n. 1 del 1997), anche perché dotata di poteri ben più incisivi, disciplinando questa legge un procedimento atipico di revisione costituzionale, in deroga all'art. 138 Cost., anche per ciò oggetto di molte critiche [Pace 1997] (cfr. *supra*, cap. III, par. 1; e *infra*, par. 6.1)¹⁵.

### 3.4. La risoluzione, in Assemblea e in commissione

Se la mozione è uno strumento presentato da più parlamentari per suscitare un dibattito, la risoluzione è invece uno strumento a iniziativa individuale, che in genere chiude il dibattito, spesso iniziato con altri fini. Si parla, perciò, di strumento prevalentemente accessorio.

Tale caratteristica rende particolarmente poliedrico e flessibile l'uso di questo strumento. Risoluzioni possono chiudere dibattiti originati nel modo più vario: da mozioni (se ritirate o respinte), da documenti trasmessi alle Camere, da comunicazioni del Governo (art. 105 r.S. e art. 118 r.C.). Seguendo quest'ultima via, in particolare, il Parlamento, in momenti cruciali della vita interna e internazionale ma anche, e anzi spesso, su temi e questioni minute, fissa l'indirizzo da seguire. E lo può fare votando dispositivi «secchi», motivati solo *ob relationem*, senza ulteriori specifiche («udite le comunicazioni del Governo, le approva»); oppure può definirne in modo più dettagliato e autonomo il contenuto. Ad esempio, con risoluzioni d'Assemblea il Parlamento ha autorizzato azioni militari all'estero «per il ripristino della legalità internazionale», e lo ha fatto per lo più approvando nelle due Camere testi di analogo contenuto: applicando così a tali ipotesi lo spirito di quanto previsto dall'art. 78 Cost., che, per la dichiarazione dello «stato di guerra», sembra richiedere un atto bicamerale non legislativo [Scudiero 1969]. Proprio al fine di evitare la possibilità che il dibattito si chiuda con un voto su una o più risoluzioni, è invalso nella prassi l'istituto della «informativa» del Governo in Assemblea, ora disciplinato dal regolamento del Senato (art. 105, comma 1 *bis*, r.S.), che – diversamente dalle comunicazioni del Governo – permette all'Esecutivo di informare le Camere, in genere su eventi di stretta attualità, sviluppando un dibattito che però si chiude senza votazioni su atti di indirizzo [De Vitis 2010].

Non essendo prevista una specifica disciplina quanto all'ordine delle votazioni (e dovendosi applicare a esse, in quanto compatibili, le regole dettate per le mozioni: art. 117, comma 2, r.C., riferito peraltro alle sole risoluzioni in commissione), in un Parlamento organizzato su una pluralità di gruppi non sempre legati da stringenti vincoli di coalizione, talvolta si è proceduto a votare più atti di indirizzo, tra loro in parte contraddittori e in parte ridondanti. Alla fine è il Governo, che è il destinatario e l'interlocutore essenziale di questa attività, a tirare le fila e a interpretare gli indirizzi parlamentari: non senza talvolta doverne trarre conseguenze estreme, rassegnando le proprie dimissioni al Capo dello Stato, sulla base di valutazioni tutte politiche (non certo giuridiche, poiché il voto contrario in una Camera, in una votazione non fiduciaria, non comporta obbligo di dimissioni, secondo quanto espressamente afferma l'art. 94 Cost.)¹⁶.

Risoluzioni sono anche gli atti che concludono procedimenti parlamentari tipizzati, al termine di un'istruttoria svoltasi nelle commissioni permanenti. È il caso delle risoluzioni con cui ciascuna Camera approva il documento di economia e finanza, DEF (e la relativa nota di aggiornamento, NADEF), sulla base della relazione predisposta dalla commissione bilancio, che raccoglie anche i pareri espressi dalle altre commissioni (art. 125 *bis* e 118 *bis* r.C.).

Il voto (a maggioranza semplice) su queste risoluzioni approvative del DEF o della NADEF è preceduto, come si accennava, da un altro voto (questa volta a maggioranza assoluta) ogni qual volta si intenda discostarsi dall'equilibrio finanziario precedentemente individuato. Ipotesi che si è verificata quasi sistematicamente negli esercizi finanziari della XVII Legislatura [Lupo e Ibrido 2017] (cfr. anche *infra*, par. 6.7).

Una procedura assai simile si segue per la relazione annuale sulla partecipazione dell'Italia all'Unione Europea, il cui esame istruttorio fa capo alla commissione politiche dell'Unione Europea (art. 144 *bis*, comma 3, r.S. e art. 126 *ter* r.C.: cfr. anche *infra*, cap. IX). Proprio perché in questi due casi vi è una fase istruttoria in commissione e vi è, alla base, un documento governativo che è stato esaminato e discusso, i regolamenti prevedono una rigida disciplina nel voto delle risoluzioni: viene messa ai voti per prima quella accolta dal Governo (dopo l'esame di eventuali emendamenti); in caso di approvazione di questa, risultano precluse le altre, che vengono quindi considerate necessariamente alternative.

L'effetto delle risoluzioni di approvazione del DEF non è lasciato alla libera interpretazione del Governo, ma è disciplinato dalla legge che regola la procedura di bilancio. È la legge (art. 10, comma 1, della legge n. 196 del 2009, come riscritto dalla legge n. 39 del 2011 e poi modificato dalla legge n. 163 del 2016) a prevedere infatti che il DEF o la NADEF, come integrati dagli impegni che solitamente vengono prescritti al Governo tramite questi atti di indirizzo, fissino gli obiettivi della finanza pubblica, i quali si risolvono in precisi limiti per il Governo nella predisposizione della manovra finanziaria e per il Parlamento nel suo successivo esame; come si vedrà (cfr. *infra*, par. 5), in virtù di norme dei regolamenti parlamentari, questi limiti costituiscono un rigido parametro per valutare l'ammissibilità degli emendamenti presentati in sessione di bilancio, soprattutto per quanto riguarda i saldi di bilancio.

Va infatti notato come, nel nuovo ordinamento contabile inaugurato con la citata legge n. 196 del 2009, il Parlamento sia impegnato nel corso dell'intero anno finanziario per garantire la coerenza tra obiettivi programmatici e andamenti effettivi, tanto della spesa pubblica quanto degli aggregati macroeconomici. Si crea, cioè, una continuità sostanziale tra atti che fissano i saldi di finanza pubblica (DEF) e atti che correggono il quadro finanziario (nota di aggiornamento al DEF, note di variazione, disegno di legge di assestamento), con lo scopo, nell'ambito del «calendario comune di bilancio» fissato a livello europeo (cfr. *infra*, par. 6.7), di dare maggiore consapevolezza e razionalità alla politica economica. Le risoluzioni concernenti il DEF o le sue variazioni finiscono così per avere una rilevantissima pregnanza, non solo di indirizzo ma anche, ancorché indirettamente, «normativa».

La risoluzione, genericamente intesa, è altresì lo strumento con cui, a partire dal 1971, le commissioni parlamentari possono esprimere indirizzi. Il regolamento della Camera configura l'esame delle risoluzioni in commissione (presentata da un proprio componente) come un procedimento autonomo, purché le risoluzioni vertano su «affari di propria competenza, per i quali [la commissione] non debba riferire all'Assemblea» (art. 117, comma 1, r.C.); mentre il regolamento del Senato ammette questa possibilità solo «a conclusione dell'esame di affari a esse assegnati», sui quali le commissioni non siano tenute a riferire all'Assemblea (art. 50, comma 2, r.S.).

A queste procedure hanno fatto ricorso le Camere per dare attuazione alla legge n. 145 del 2016, che per la prima volta ha disciplinato in maniera organica la partecipazione del Parlamento alla decisione di avviare, proseguire o interrompere una missione internazionale. La legge prevede infatti che le Camere intervengano con apposite «autorizzazioni» o «deliberazioni» – rispettivamente – sulle delibere del Consiglio dei ministri relative alla partecipazione dell'Italia alle missioni internazionali (art. 2, comma 2) e sulla relazione analitica sulle missioni in corso, che include la richiesta di proroga oltre il primo anno delle missioni già autorizzate (art. 3, comma 1). Attraverso tali puntuali atti di indirizzo, nel primo caso il Parlamento può definire impegni per il Governo con riguardo alla configurazione delle nuove missioni, nel secondo modificare i caratteri delle singole missioni in corso [Cabras 2017]. Nella prima attuazione di queste nuove attribuzioni, e in attesa dell'approvazione di norme regolamentari *ad hoc*, le due Camere hanno proceduto in modo poco coordinato [Griglio 2017]: al Senato, si è fatto ricorso alla procedura dell'affare assegnato ex art. 50, comma 2, r.S. che si può concludere, su richiesta di un terzo dei componenti della commissione, oltre che del Governo, con una risoluzione discussa dall'aula. Alla Camera, viceversa, si è scelto uno schema ibrido, risultante dalla commistione della procedura della risoluzione in commissione ex artt. 117 e 124 r.C. (che non consente di investire della questione l'Assemblea) e della relazione all'Assemblea ex art. 143 r.C.

Per evitare una frantumazione incontrollata dell'indirizzo politico in tanti indirizzi settoriali potenzialmente contraddittori fra loro, il regolamento della Camera prevede che il rappresentante del Governo, in quanto destinatario dell'indirizzo, debba necessariamente essere presente e, soprattutto, può chiedere – e, con ciò solo, ottenere – che la commissione non proceda alla votazione di una proposta di risoluzione, ma che della stessa sia investita l'Assemblea. Con una disciplina ispirata al medesimo intento, come si è visto, al Senato un terzo dei componenti della commissione o il Governo possono chiedere che la risoluzione, accompagnata da una relazione, venga discussa dall'aula, che si potrà pronunciare con un autonomo atto di indirizzo.

Questi meccanismi di rimessione all'Assemblea, unitamente a un uso accorto del potere di assegnazione delle risoluzioni da parte dei Presidenti delle Camere – che in genere ricorrono alle commissioni riunite ogni qualvolta immaginano che su un certo atto di indirizzo due commissioni, competenti per profili distinti, potrebbero assumere posizioni diverse, quando non diametralmente opposte fra loro –, fanno sì che i timori espressi da parte della dottrina nei confronti degli atti di indirizzo approvati in commissione e, più in generale, riguardo alle riunioni delle commissioni «in sede politica» (ossia, in sostanza, in una sede decisionale ma al di fuori del procedimento legislativo) si siano rivelati in larga parte infondati, nell'esperienza registratasi dal 1971 a oggi [Bruno 1972; Carducci 1999].

Risoluzioni sono, infine, gli atti che possono chiudere, con un voto che definisce un indirizzo, una serie di procedure tipiche previste dai regolamenti (peraltro usate assai di rado): l'esame delle relazioni della Corte dei conti (art. 131 r.S.; art. 149 r.C.), dei decreti registrati con riserva (art. 132 r.S.; art. 150 r.C.), dei voti delle Regioni (art. 138 r.S.), delle sentenze della Corte costituzionale (art. 139 r.S.) e delle sentenze dalla Corte di giustizia dell'Unione Europea (art. 144 *ter* r.S.). In questi ultimi due casi, più prudentemente, il regolamento della Camera parla di un «documento» (art. 108 r.C. e art. 127 *bis* r.C.).

Analogamente, come si vedrà (cfr. *infra*, cap. IX, par. 3), con una risoluzione si chiude al Senato la «fase ascendente», l'esame cioè degli atti preparatori della normativa europea (art. 144 r.S.); mentre, alla Camera, in proposito, non si parla di risoluzione ma di «documento» (art. 127 r.C.). Anche in quest'ultimo caso, analogamente a quanto si è detto per le risoluzioni concernenti il DEF, gli effetti delle risoluzioni sono disciplinati dalla legge, che qui è la legge n. 234 del 2012, la quale vi ricollega la possibile attivazione della «riserva di esame parlamentare».

### 3.5. L'ordine del giorno (di istruzione al Governo)

«Ordine del giorno» è un'espressione che ha molti significati. Letteralmente è l'ordine del giorno della seduta: l'elenco degli argomenti che saranno trattati. Ma anche l'ordine del giorno generale: il complessivo elenco dei documenti (disegni di legge, relazioni, documenti più diversi) che pendono, che sono cioè «all'ordine del giorno» delle Camere. Questa espressione è utilizzata però anche, ed è quel che qui interessa, per designare atti di indirizzo nei confronti del Governo.

Ordini del giorno di istruzione al Governo possono essere presentati dal singolo parlamentare, che, alla Camera, non ne può sottoscrivere più di uno per ogni procedimento (art. 88 r.C.). Essi possono essere discussi e approvati nel corso di un procedimento legislativo, ma anche in occasione dell'esame di altri atti di indirizzo.

Sono atti dunque accessori, i quali si inseriscono in discussioni che hanno a oggetto altri atti: progetti di legge, nella gran parte dei casi; ma anche mozioni o risoluzioni. In quest'ultimo caso può anche avvenire – e lo si è visto *supra*, par. 3.3, parlando dell'istituzione della commissione per le riforme istituzionali – che l'ordine del giorno sia l'unico atto, alla fine, approvato; venendo meno, perché ritirati o respinti, gli atti di indirizzo che avevano generato il procedimento. Ovviamente questo esito è impossibile nel caso del procedimento legislativo: qui – espressamente alla Camera (art. 88, comma 1, r.C.) e secondo prassi al Senato – l'ordine del giorno reca indirizzi che conseguono all'approvazione dell'atto normativo, riguardando la sua applicazione.

La procedura di esame di questi atti nel corso del procedimento legislativo si differenzia non poco tra Senato e Camera. Al Senato possono essere anticipati in commissione in sede referente e devono essere presentati prima (o al massimo nel corso) della discussione generale e, soprattutto, la loro votazione ha normalmente luogo durante l'esame e la votazione degli articoli e degli emendamenti a essi riferiti (art. 95 r.S., che peraltro consente un esame degli ordini del giorno di respiro più ampio ancora prima, al termine della discussione generale). Alla Camera, al contrario, essi possono essere presentati anche durante la discussione degli articoli e sono esaminati in un momento successivo, ossia «dopo l'approvazione dell'ultimo articolo», subito prima della votazione finale del progetto di legge, e delle relative dichiarazioni di voto (art. 88, comma 1, r.C.). La disciplina vigente alla Camera ha il pregio di far esaminare gli ordini del giorno una volta che si sia definito il testo normativo al quale si riferiscono [Manzella 2003a; Di Ciolo e Ciaurro 2013]. La disciplina del Senato è invece il retaggio di un uso endoprocedimentale di questo strumento.

In entrambi i rami del Parlamento, sugli ordini del giorno è chiamato obbligatoriamente a esprimersi il rappresentante del Governo (al Senato, insieme al relatore). Le alternative sono tre: se il Governo li accetta integralmente, di solito non c'è bisogno di porli in votazione, dal momento che essi hanno così già conseguito il loro scopo; se, al contrario, esprime parere negativo, essi sono votati, sempre che il loro promotore sia presente e insista perché vengano votati; nell'ipotesi intermedia, quando cioè il rappresentante del Governo li accoglie soltanto «come raccomandazione», spetta al loro promotore decidere se accontentarsi di questo generico impegno, oppure chiedere il voto dell'Assemblea (voto che può approvare l'ordine del giorno, ma può anche respingerlo, ponendo così nel nulla il pur generico impegno assunto dal Governo).

Anche se accettati dal Governo o votati dall'Assemblea, gli ordini del giorno producono effetti giuridici piuttosto incerti. Solo qualche ardita e risalente giurisprudenza [Carducci 1999] ha attribuito loro un carattere prescrittivo nel momento dell'interpretazione delle disposizioni cui afferiscono: una giurisprudenza prontamente stigmatizzata dalla dottrina, che ha chiarito da tempo che gli ordini del giorno non possono far altro che «esprimere un'intenzione, un desiderio delle Camere» [Cammeo 1897]. Anzi, più precisamente della Camera o del Senato: si tratta infatti, come tutti gli atti di indirizzo, di atti monocamerali. I loro effetti, dunque, dovrebbero esaurirsi all'interno dei rapporti tra Parlamento e Governo, potendo ciascuna commissione permanente, nelle materie di sua competenza, chiamare il Governo a riferire sull'attuazione data agli ordini del giorno approvati o accolti dal Governo.

> **QUADRO 8.8.**
> **Le origini storiche dell'ordine del giorno: un indirizzo a sé stessi**
>
> In origine, nel parlamentarismo inglese, l'ordine del giorno conteneva un indirizzo che le Camere davano a loro stesse per il prosieguo dei propri lavori. Gli ordini del giorno si discutevano infatti all'inizio del procedimento legislativo, in occasione della prima lettura, per indirizzare lo svolgimento della seconda e decisiva lettura.
> Questo significato originario trovò riscontro sia nella prassi statutaria (pur con i dovuti adattamenti derivanti dal ricorso al metodo degli uffici: cfr. *supra*, cap. II, par. 2), sia in seno all'Assemblea costituente: questa, nella prima fase dei suoi lavori, votò infatti una serie di ordini del giorno, tra i quali si ricorda il celebre ordine del giorno Perassi (cfr. *infra*, par. 4). Del significato storico dell'istituto resta ancora traccia nei regolamenti parlamentari vigenti, anzitutto laddove denominano «ordini del giorno» gli atti con cui l'Assemblea può indicare indirizzi alle commissioni parlamentari in sede redigente (art. 96 r.C.; art. 36 r.S.: cfr. *infra*, par. 5.4)¹⁷.
> In questa chiave, si comprende anche l'istituto dell'«ordine del giorno di non passaggio agli articoli»: una sorta di doppione della questione pregiudiziale, che è rimasto nel regolamento della Camera fino al 1997 (quando è stato abrogato l'art. 84 r.C. che lo disciplinava); e che al Senato è denominato «proposta di non passare all'esame degli articoli» (proposta presentabile da ciascun senatore e che, quanto alla votazione, ha precedenza sugli ordini del giorno: art. 96 r.S.), dove continua a essere utilizzato, anche perché la sua approvazione, diversamente dalla questione pregiudiziale, ha carattere definitivo [Carboni 2016].

Non sono mancati, tuttavia, casi in cui gli ordini del giorno, più che a vincolare il Governo, al quale pure per il rispetto delle forme erano letteralmente indirizzati, sono stati sostanzialmente diretti all'interprete (a tutti gli interpreti, non solo a quel qualificato interprete che è l'amministrazione pubblica), con l'obiettivo di condizionare l'interpretazione delle disposizioni che si stavano per approvare (e che magari erano state definite interamente dall'altro ramo del Parlamento)¹⁸.

Per evitare un contrasto frontale tra testo e ordini del giorno vige comunque la regola per cui non possono essere presentati ordini del giorno «che riproducano emendamenti o articoli aggiuntivi respinti» (art. 88, comma 2, r.C.), o, più in generale, «in contrasto con deliberazioni già adottate» sull'argomento nel corso della discussione (art. 97, comma 2, r.S.). Il presentatore di un emendamento, per evitare il prodursi di questo effetto impeditivo, può perciò, prima della sua votazione, ritirarlo e, «con il consenso del Presidente, trasformarlo in ordine del giorno»; come specifica il solo regolamento del Senato, in tal caso non operano le preclusioni relative al termine di presentazione degli ordini del giorno (art. 95, comma 7, r.S.).

## 4. I PROCEDIMENTI FIDUCIARI

### 4.1. Il rapporto fiduciario e la debole «razionalizzazione» della forma di governo parlamentare

Il rapporto di fiducia tra Parlamento e Governo costituisce, come è noto, il cuore della forma di governo parlamentare: senza la fiducia di ambedue le Camere il Governo non può restare validamente in carica; e, reciprocamente, le Camere non possono continuare la loro attività, e devono essere sciolte dal Presidente della Repubblica, se non sono in grado di esprimere la fiducia a un Governo. Di qui il carattere sinallagmatico del rapporto fiduciario, che richiede prestazioni dalle due parti ed è necessario per entrambe [Manzella 2003a; Rivosecchi 2008a].

Sono la sussistenza e la necessaria permanenza di questo rapporto fiduciario che, realizzando una sorta di collaborazione tra i due poteri [De Vergottini 2007], fanno sì che le Camere contribuiscano legittimamente alla funzione di indirizzo politico-amministrativo (come si è visto *supra*, par. 3) e che il Governo, reciprocamente, possa svolgere il ruolo di coprotagonista dell'attività legislativa. Non si tratta, dunque, di fenomeni di per sé patologici: ma di logiche conseguenze del carattere «monistico» della forma di governo parlamentare [Mortati 1973].

Ovviamente, l'atteggiarsi in concreto di questo rapporto fiduciario, come della forma di governo più in generale, dipende, spesso in modo decisivo, dalla strutturazione del sistema partitico e dalle caratteristiche della legge elettorale: nell'esperienza repubblicana vi sono stati Governi «ostaggio» della volontà assembleare e del confronto partitico che nelle Camere si manifestava; e Governi invece maggiormente in grado, in forza di una partecipazione attiva dei leader di partito o di una qualche legittimazione popolare diretta, di imprimere il loro impulso direttivo nei confronti delle Camere [Elia 1970; Bonfiglio 1993; Olivetti 2007b].

> **QUADRO 8.9.**
> **L'ordine del giorno Perassi sulla forma di governo parlamentare razionalizzata**
>
> «La seconda sottocommissione, udite le relazioni degli onorevoli Mortati e Conti, ritenuto che né il tipo del Governo presidenziale né quello del Governo direttoriale risponderebbero alle condizioni della società italiana, si pronuncia per l'adozione del sistema parlamentare da disciplinarsi, tuttavia, con dispositivi costituzionali idonei a tutelare le esigenze di stabilità dell'azione di Governo e a evitare le degenerazioni del parlamentarismo».
> Questo è il testo del celebre ordine del giorno presentato dal Costituente repubblicano, e professore di diritto internazionale, Tomaso Perassi, il 4 settembre 1946 in seno alla seconda sottocommissione dell'Assemblea costituente; e approvato, il giorno successivo, con 22 voti favorevoli e 6 astenuti (questi ultimi riconducibili, con ogni probabilità, agli esponenti del PCI, tradizionalmente favorevoli a forme di governo di tipo assembleare e sospettosi verso meccanismi istituzionali che limitassero il libero gioco tra le forze politiche e sociali)¹⁹.
> Tuttavia, i fattori di razionalizzazione e di stabilizzazione del rapporto fiduciario si ridussero, alla fine, a ben poca cosa [Olivetti 1996]. Nella redazione dell'art. 94 Cost., infatti, furono scartate sia la proposta volta a introdurre la mozione di sfiducia costruttiva, sia quella diretta a richiedere una maggioranza qualificata per approvare la mozione di sfiducia.
> Si discute sulle ragioni alla base di questo attenuarsi, nel corso dei lavori costituenti, della spinta alla razionalizzazione della forma di governo parlamentare: dovute in parte alla pretesa dei partiti di monopolizzare la vita politica, mantenendo deboli o inermi le istituzioni, e *in primis* quelle governative [Amato e Bruno 1981]; in parte alla profonda incertezza circa l'esito della prima elezione delle Camere repubblicane, resa ancora più grave dall'addensarsi, nel corso dei mesi successivi, delle «nubi gravide di guerra fredda» (così Elia [2008], anche sulla base della testimonianza di Dossetti).
> Sta di fatto che l'ordine del giorno Perassi fu interpretato in chiave riduttiva, anzitutto dallo stesso Costituente, come una mera opzione a favore della forma di governo parlamentare. Cosicché la storia costituzionale italiana può essere letta, per ciò che riguarda i percorsi di riforma istituzionale che hanno interessato, da allora in poi, la forma di governo, come «un vano tentativo di conseguire in altri modi gli stessi effetti di stabilità e di efficienza governativa» promessi da quell'ordine del giorno [*ibidem*].
> Peraltro, dal 1946 a oggi il quadro è profondamente mutato, se non altro per effetto del ruolo cruciale assunto dal Governo, e in particolare dal Presidente del Consiglio, nei processi decisionali europei [Catelani 2017; Bartole 2018; Lupo 2018b].

### 4.2. La mozione di fiducia

L'art. 94 Cost. disciplina specificamente le modalità di instaurazione del rapporto fiduciario, evitando così che – come invece accadeva in epoca statutaria, almeno fino a inizio Novecento [Rossi 2001; Carducci 2006] – la fiducia debba desumersi per implicito dalle singole votazioni che avvengono nel corso del mandato governativo; e obbligando i parlamentari e le forze politiche a prendere posizione, in modo esplicito e complessivo, sin dal momento della formazione del Governo, sul suo programma e sulla sua composizione, con evidenti effetti riduttivi delle pratiche trasformistiche e positivi, perciò, sulla stabilità del rapporto fiduciario.

È, infatti, entro dieci giorni dalla sua formazione – ossia, dal giuramento nelle mani del Presidente della Repubblica [Galizia 1968; *contra*, Elia 1957], con il quale il Governo in genere si ritiene entrare nell'esercizio delle sue funzioni, seppure *sub condicione* che la fiducia gli venga effettivamente concessa [Cuocolo 1959; Paladin 1995] – che il Governo è tenuto a presentarsi alle due Camere per ottenerne la fiducia. Il comma 3 dell'art. 94 Cost., che così dispone, è stato interpretato nel senso che nel termine di dieci giorni il Governo debba presentarsi a entrambe le Camere. In effetti, la presentazione avviene nel medesimo giorno (stabilito d'intesa dai due Presidenti d'Assemblea: art. 29, comma 2, r.C.; art. 52, comma 4, r.S.), dando precedenza all'una o all'altra Camera secondo il consueto criterio dell'alternanza (in ossequio a una regola da qualificarsi quanto meno come di correttezza costituzionale: cfr. *supra*, cap. III, par. 5.3): invero, il Presidente del Consiglio, sulla base di una sana prassi informata all'economia procedurale affermatasi a partire dal 1980, rende le proprie dichiarazioni programmatiche, in forma orale (come «comunicazioni del Governo»), solo a un ramo del Parlamento, mentre si limita a depositarle per iscritto, immediatamente dopo, nell'altro (cfr. gli analoghi pareri espressi dalle due giunte per il regolamento il 16 ottobre 1980)²⁰.

Il discorso programmatico del Presidente del Consiglio è oggetto di dibattito parlamentare, in successione nelle due Camere. Nel corso del dibattito, alla Camera come al Senato, viene presentata, a opera dei capigruppo di quella che sarà la maggioranza, la mozione di fiducia: ossia quella specifica mozione, necessariamente motivata e da votarsi per appello nominale, che, ai sensi dell'art. 94, comma 2, Cost., è lo strumento la cui approvazione, a maggioranza semplice, è richiesta perché le Camere accordino la fiducia al Governo. Si è osservato, in proposito, che non si tratterebbe di una mozione in senso proprio (per la quale cfr. *supra*, par. 3.3), dal momento che il dibattito si instaura, inizialmente, sulla base non della mozione, bensì delle «comunicazioni» rese dal Presidente del Consiglio [Manzella 2003a; Lippolis 2011]. Tuttavia, proprio perché atto costitutivo, *ex parte parlamenti*, di un rapporto sinallagmatico, la mozione di fiducia sembra comunque caratterizzarsi a pieno titolo come atto di manifestazione della volontà parlamentare, instaurativa non di un dibattito, ma del ben più importante rapporto fiduciario.

Il requisito della motivazione della mozione di fiducia è sicuramente quello che è stato meno sviluppato nella prassi repubblicana: generalmente la motivazione delle mozioni di fiducia è consistita in un riferimento esplicito, ma generico, ai contenuti delle dichiarazioni programmatiche rese dal Presidente del Consiglio [Ferrajoli 2018]²¹. Una motivazione, dunque, spesso solo *ob relationem*, secondo una formula tralaticia: «la Camera [o il Senato], udite le dichiarazioni programmatiche del Presidente del Consiglio dei ministri, le approva e passa all'ordine del giorno». Dietro questa formula, infatti, possono agevolmente restare nascosti i conflitti, potenzialmente sempre presenti in seno alla coalizione, circa l'individuazione delle priorità «vere» all'interno della lunga lista di impegni in genere illustrati dal Presidente del Consiglio: non dandosi così rilievo parlamentare, almeno nel procedimento genetico del rapporto fiduciario, alla faticosa opera di individuazione del nucleo duro dell'indirizzo politico, che di quel rapporto tende a costituire il parametro in base al quale valutare l'attività di Governo e Parlamento (solo in qualche caso l'opera di individuazione è stata agevolata dallo stesso Presidente, mediante la distinzione tra una parte più propriamente «politica» e una più ricognitiva, all'interno delle proprie dichiarazioni programmatiche)²².

L'art. 94 Cost. prevede poi, per la mozione di fiducia (come per quella di sfiducia e, come si vedrà, per estensione, per tutte le votazioni fiduciarie), la necessità di un voto per appello nominale: ossia il ricorso a una forma di votazione palese e in qualche misura «solenne» e inequivocabile, dal momento che richiede a ciascun parlamentare di passare davanti al banco della Presidenza e di rispondere individualmente, ad alta voce, alla «chiama» dicendo: «sì», «no» o «mi astengo» (cfr. *supra*, cap. VII, par. 4.5). D'altronde, è per effetto della votazione della mozione di fiducia che si costituiscono, in Parlamento, qualificandosi giuridicamente, la maggioranza e l'opposizione [Manzella 2003a]: ed è giusto, perciò, che i parlamentari si esprimano con chiarezza e che i cittadini-elettori – oltre che, ovviamente, gli altri parlamentari e lo stesso Governo – abbiano contezza della posizione assunta dagli eletti riguardo a una scelta cruciale quale è quella del supporto o del contrasto al Governo.

Per l'approvazione della mozione di fiducia, come già si ricordava, è sufficiente la maggioranza semplice²³. Certo, è una votazione alla quale in genere partecipano quasi tutti i componenti di ciascuna Camera, per cui il *quorum* necessario tende, di fatto, ad alzarsi e ad avvicinarsi alla maggioranza assoluta (dei componenti). Peraltro, non può escludersi che pure in questa votazione si registrino alcune astensioni (e in qualche caso, invero, tale fenomeno si è verificato in misura anche massiccia: si pensi ai cosiddetti Governi della «non sfiducia» o «delle astensioni»: Andreotti III e Dini); e, in questa ipotesi, poteva produrre effetti gravi la diversa modalità di computo degli astenuti in essere alla Camera e al Senato, superata dalla riforma del regolamento di quest'ultimo del 2017 (cfr. *supra*, cap. VII, par. 4.6).

A lungo, inoltre, si è discusso se il rapporto fiduciario, ancorché la mozione sia votata, come è ovvio, dalla sola maggioranza, si instauri con l'intera Camera [Galizia 1968] o solo con i parlamentari della maggioranza [Cuomo 1957]. Sembra invero trattarsi di un problema mal posto, dal momento che, come accade per tutte le deliberazioni parlamentari, gli effetti si producono tanto su coloro che votano a favore, quanto su coloro che votano contro (o si astengono); con la sola differenza che la mozione di fiducia origina altresì effetti, come si è visto, di tipo organizzativo e qualificativo, e che, perciò, fermo restando che il rapporto fiduciario intercorre fra i due organi costituzionali nella loro interezza, i gruppi di maggioranza e di opposizione saranno – ovviamente, salvo variazioni della maggioranza di Governo – collocati su fronti opposti ogni qualvolta venga chiamato in causa, nell'attività parlamentare, il nesso fiduciario con il Governo. Il che ha conseguenze sul piano organizzativo, ad esempio nella definizione della composizione delle commissioni, ove i Presidenti d'Assemblea devono assicurare (cosa non sempre facile) un corretto rapporto numerico tra maggioranza e opposizione; ricordiamo che sono considerati di opposizione tutti i parlamentari che non hanno votato la fiducia al Governo (dunque anche gli astenuti).

Nel disciplinare il procedimento di approvazione della mozione di fiducia, i regolamenti parlamentari si sono limitati a riprodurre esattamente il dettato costituzionale (art. 115, comma 1, r.C; art. 161, comma 1, r.S.); salvo aggiungere, a evidente tutela dell'unità e dell'omogeneità dell'indirizzo politico alla base del rapporto fiduciario, che, per queste mozioni, non è consentita la votazione per parti separate, né la presentazione di ordini del giorno (art. 115, comma 2, r.C.; art. 161, comma 3, r.S.).

### 4.3. La mozione di sfiducia

Nella logica del Costituente, che si è vista essere quella di una debole razionalizzazione della forma di governo parlamentare, era parso opportuno disciplinare non solo il momento genetico, ma anche quello conclusivo del rapporto fiduciario. In altri termini, si sancisce la regola generale per cui l'obbligo di dimissioni del Governo non discende da ogni votazione parlamentare nella quale esso «vada sotto» (nella quale, cioè, venga respinta una proposta o del Governo o che abbia ricevuto il suo parere favorevole; o ancora, viceversa, venga approvata una proposta su cui il Governo abbia espresso parere contrario): si superano così, mediante il disposto dell'art. 94, comma 4, Cost. («il voto contrario di una o di entrambe le Camere su una proposta del Governo non importa obbligo di dimissioni»), una serie di incertezze che avevano contraddistinto la prassi statutaria [Rossi 2001; Barbera 2011]. Allo stesso tempo, si delinea uno strumento tipizzato, la mozione di sfiducia, dalla cui approvazione deriva, per il Governo, l'obbligo giuridico di presentare le proprie dimissioni. In questa logica, appunto, l'art. 94, comma 2, Cost. estende alla mozione di sfiducia i due requisiti richiesti per la mozione di fiducia – ossia la votazione per appello nominale e la motivazione –, sulla base di ragioni in larga parte coincidenti con quelle che si sono osservate alla base della loro previsione per la mozione d'investitura: la votazione per appello nominale, perché anche in questo caso vi è un'esigenza di individuazione pubblica e inequivocabile di coloro i quali si assumono la responsabilità di aprire una crisi di Governo e di coloro che invece lo supportano; e la motivazione, in quanto in tal modo si obbligano le forze politiche che presentano, e che poi votano, la mozione non solo a opporsi al Governo in carica, ma anche a concordare un indirizzo, se non altro nel senso di individuare una serie di elementi comuni di critica nei confronti del suo operato (ma nulla esclude che tale indirizzo si sviluppi anche in positivo, fino a prefigurare, nei fatti, un Governo alternativo, similmente a quel che accade nella mozione di sfiducia costruttiva). È in questa logica che è stata criticata [Curreri 2011] la decisione del Presidente della Camera di porre congiuntamente in votazione due mozioni di sfiducia diversamente motivate, in quanto volte a conseguire il medesimo e univoco effetto giuridico²⁴.

Ai due suddetti requisiti altrettanti ne aggiunge l'art. 94, comma 5, Cost., questi specificamente rivolti alla sola mozione di sfiducia: la necessità che essa sia sottoscritta da almeno un decimo dei componenti della Camera o del Senato; la previsione di un intervallo minimo di tre giorni tra la sua presentazione e la sua votazione.

Nel fissare un *quorum* per la presentazione della mozione di sfiducia, più elevato di quello richiesto per la presentazione di una mozione ordinaria (pari a un capigruppo o 10 deputati, o a 8 senatori: cfr. *supra*, par. 3.3), si intende così scoraggiare l'uso banalizzante od ostruzionistico dello strumento della mozione di sfiducia, assicurandosi che esso abbia dietro di sé un consenso parlamentare non del tutto insignificante. Quello di un decimo dei componenti di un'Assemblea non è, peraltro, un *quorum* particolarmente difficile da raggiungere. Semmai, il disincentivo alla presentazione ripetuta di mozioni di sfiducia è dato dal fatto che esse sono destinate pressoché inevitabilmente a essere respinte – e a produrre così un effetto politico positivo per il Governo, in termini di «ricompattamento» della sua maggioranza –, ove l'opposizione non riesca a portare con sé perlomeno una parte dei parlamentari di maggioranza. L'intervallo di almeno tre giorni fra presentazione e votazione della mozione di sfiducia è invece diretto a impedire colpi di mano operati a sorpresa dall'opposizione, che potrebbe presentare una mozione di sfiducia in un momento in cui la maggioranza, per una ragione o per l'altra, non sia a ranghi compatti. Oltre che per una finalità di tipo operativo-materiale (in tre giorni, all'epoca della Costituente, si poteva assicurare il trasferimento a Roma dei parlamentari provenienti da tutta la penisola; e ora un discorso non dissimile può farsi con riguardo ai 12 deputati e ai 6 senatori eletti nella circoscrizione estero), l'intervallo di tempo può risultare utile anche per una finalità più spiccatamente politica: consentire alla maggioranza di discutere, al proprio interno, la linea da prendere riguardo ai nodi evidenziati nella mozione di sfiducia.

Il problema che è sorto nella prassi, riguardo alla collocazione temporale della mozione di sfiducia, è semmai quello della sua capacità o meno di imporsi sulla programmazione dei lavori: nonostante alcune opinioni in senso affermativo [Lippolis 2011], è prevalsa la risposta negativa, ritenendosi che la presentazione di una mozione di sfiducia non determini di per sé il diritto a vederla votata entro un certo termine²⁵. In caso contrario, del resto, un decimo dei componenti di una Camera sarebbe in condizione di rallentare l'attività dell'Assemblea, mediante presentazione di molte mozioni di sfiducia. Nella storia costituzionale italiana, dal 1948 a oggi, non è mai stata approvata alcuna mozione di sfiducia: e, per le ragioni anzidette, non è stata neppure particolarmente frequente la votazione di tali mozioni. L'occasione in cui si è andati più vicino, e si sono comunque conseguiti effetti analoghi a quelli che sarebbero derivati dall'approvazione (essendosi il Governo dimesso a seguito della presentazione della mozione e della sua discussione alla Camera, prima della sua votazione), è stata quella verificatasi nel dicembre 1994, quando furono presentate, alla Camera, tre distinte mozioni di sfiducia nei confronti del Governo Berlusconi I, da parte di gruppi parlamentari che, complessivamente, rappresentavano più della metà dei deputati.

Quasi tutte le numerose crisi di Governo verificatesi nei primi 70 anni della Repubblica sono state, invece, crisi «extraparlamentari» (due sole, come si vedrà, sono le eccezioni: quelle dei Governi Prodi I, nel 1998, e Prodi II, nel 2008). Con l'avvertenza che la dizione «crisi extraparlamentari» deve intendersi impiegata, evidentemente, in senso tecnico, ossia come dimissioni del Governo non giuridicamente determinate da una votazione di carattere fiduciario; ma molte di queste crisi, ancorché sotto forma di dimissioni «volontarie» presentate dal Presidente del Consiglio, sono in realtà state originate da vicende, perlopiù interne alla coalizione di maggioranza, almeno in parte verificatesi nelle aule o nelle commissioni parlamentari²⁶.

In proposito, va segnalata una tendenza – avviatasi a partire dagli anni '80 [Lippolis 1981] e accentuatasi, almeno per un certo periodo, dal 1993 in avanti – nel senso della cosiddetta «parlamentarizzazione» delle crisi (di quelle extraparlamentari, evidentemente): il Presidente della Repubblica, cioè, ha in alcune occasioni comunque rinviato alle Camere il Presidente del Consiglio dimissionario, in modo da dare rilievo pubblico alle motivazioni della crisi e, eventualmente, da verificare con un voto fiduciario – in genere avente a oggetto una risoluzione su cui il Governo pone la questione di fiducia (cfr. *infra*, par. 4.5) – l'effettiva sussistenza o meno della maggioranza parlamentare. È evidente che questa «verifica» si rivela poco necessaria (e anzi potenzialmente controproducente) quando, come nel caso delle dimissioni dei Governi Letta e Renzi, la crisi di governo è interna alla maggioranza ed è destinata a risolversi con la formazione di un nuovo Esecutivo espressione delle medesime forze politiche.

### 4.4. La mozione di sfiducia al singolo ministro

I procedimenti fiduciari espressamente disciplinati in Costituzione terminano qui, con le mozioni di fiducia e di sfiducia. Tuttavia, la prassi, le convenzioni e, come vedremo, anche le consuetudini costituzionali sono andate arricchendo la gamma di tali procedimenti, costruendone (almeno) altri due: la mozione di sfiducia al singolo ministro (nota pure come mozione di sfiducia individuale) e la questione di fiducia.

Nel caso della mozione di sfiducia individuale, la sua disciplina è stata «inventata» dalla giunta per il regolamento del Senato in un parere del 24 ottobre 1984 (ribadito il 26 luglio 1995) [Malaschini 1985] e codificata poi dal regolamento della Camera, novellato sul punto il 7 maggio 1986 (art. 115, commi 3 e 4, r.C. [Fiorucci 1986; Casu 1986]).

L'esigenza di introdurre tale disciplina è derivata da un problema pratico, relativo all'ammissibilità e al trattamento procedurale al quale assoggettare le mozioni volte a chiedere le dimissioni di un ministro. L'applicazione delle regole ordinarie sulle mozioni avrebbe comportato, tra l'altro, la possibilità di richiedere, per tale votazione, lo scrutinio segreto: con la conseguenza, evidente, di trasformare tale votazione in un'occasione particolarmente propizia per i franchi tiratori che, colpendo un singolo ministro e alterando così i delicati equilibri interni alla coalizione di maggioranza, sarebbero stati in realtà in condizione di rendere politicamente necessarie le dimissioni dell'intero Governo, in chiara elusione del sistema di garanzie approntato dall'art. 94 Cost.

È per evitare questi problemi – senza al tempo stesso costringere il Governo a porre la questione di fiducia sulla reiezione di tali mozioni, come era talvolta accaduto in precedenza [Donati 1997] – che prima il Senato e, poco più di due anni dopo, la Camera, nel ritenere ammissibili le mozioni volte a chiedere le dimissioni di un ministro, hanno deciso di estendere a esse il medesimo trattamento procedurale previsto per le mozioni di sfiducia nei confronti dell'intero Governo: dunque, votazione palese per appello nominale; ma anche motivazione, presentazione da parte di almeno un decimo dei componenti dell'Assemblea e intervallo minimo di tre giorni fra presentazione e votazione. E hanno affidato al Presidente d'Assemblea il compito di decidere – sulla base della formulazione del dispositivo dell'atto di indirizzo – quando si sia davanti a vere e proprie mozioni di sfiducia; e quando invece si sia di fronte a mozioni «di censura», ossia volte a criticare, anche severamente, l'operato di un singolo ministro, senza però chiederne la rimozione.

Riguardo all'ammissibilità, nell'ordinamento italiano, della mozione di sfiducia al singolo ministro erano stati avanzati non pochi dubbi in dottrina: segnalandosi, in primo luogo, come essa fosse incompatibile con il rapporto fiduciario, che la Costituzione richiede sussista tra ciascuna Camera, da un lato, e il Governo nel suo complesso, dall'altro [Paladin 1970]; e sostenendosi, in secondo luogo, che tale strumento avrebbe finito per accentuare ulteriormente la prassi del «Governo per ministeri», a svantaggio della collegialità governativa e dei poteri di coordinamento del Presidente del Consiglio dei ministri [Chiola 1986]. Piuttosto, secondo una parte minoritaria degli interpreti [Mortati 1975; Carlassare 2002], sarebbe stato possibile ricavare già solo dal testo costituzionale l'esistenza di un potere di revoca dei ministri in capo al Presidente del Consiglio: ma la prassi è in senso contrario²⁷.

> **QUADRO 8.10.**
> **Il «caso Mancuso» davanti alla Corte costituzionale**
>
> Nel corso del 1995 il ministro di Grazia e Giustizia del Governo Dini, Filippo Mancuso, disponeva una serie di ispezioni nei confronti degli uffici giudiziari milanesi – allora nell'occhio del ciclone, a seguito dell'esplosione di Tangentopoli – e affermava di poter svolgere tali ispezioni in forza delle attribuzioni di cui agli artt. 107, comma 2 (sul potere di iniziativa dell'azione disciplinare nei confronti dei magistrati), e 110 Cost. (sull'organizzazione e sul funzionamento dei servizi relativi alla giustizia), indipendentemente dall'attività di coordinamento affidata al Presidente del Consiglio e altresì dagli indirizzi espressi in proposito dalle Camere (in particolare, cfr. la mozione di censura approvata dal Senato il 18 maggio 1995). Persistendo il ministro Mancuso nella sua attività, il Senato discusse, il 18 e il 19 ottobre 1995, una mozione di sfiducia individuale, sulla quale il Governo, per bocca del ministro dei Rapporti con il Parlamento, dichiarava di rimettersi al voto dell'Assemblea (richiamando la specificità di un Governo «tecnico»: «anche in considerazione del fatto di essersi formato al di fuori di una maggioranza politica precostituita», per usare le parole del ministro Motzo).
> Nonostante l'approvazione della mozione di sfiducia, il ministro Mancuso rifiutò di dimettersi e sollevò conflitto di attribuzione nei confronti del Senato, del Presidente del Consiglio e del Presidente della Repubblica, sostenendo che il rapporto fiduciario Camere-Governo nel suo complesso fosse «insuscettibile di essere parzializzato, e parzialmente revocato, a scapito della unitarietà delle funzioni del Governo stesso (art. 95 Cost. e art. 2 della legge n. 400 del 1988) e della sua collegialità».
> Per respingere le obiezioni sulla legittimità costituzionale della mozione di sfiducia individuale la Corte costituzionale, nella sentenza n. 7 del 1996, ha anzitutto richiamato i caratteri della forma di governo parlamentare, contraddistinta dall'esistenza di un *continuum* tra indirizzo politico-responsabilità-rapporto fiduciario: «Nella forma di governo parlamentare, la relazione tra Parlamento e Governo si snoda secondo uno schema nel quale là dove esiste indirizzo politico esiste responsabilità [...] e là dove esiste responsabilità non può non esistere rapporto fiduciario».
> Sulla base di questa premessa, la Corte ha poi valorizzato, nell'ambigua disciplina della struttura del Governo contenuta nell'art. 95 Cost., il profilo della responsabilità individuale dei ministri: «La Costituzione, nel prevedere, all'art. 95, comma 2, la responsabilità collegiale e la responsabilità individuale, conferisce sostanza alla responsabilità politica dei ministri, nella duplice veste di componenti della compagine governativa da un canto e di vertici dei rispettivi dicasteri dall'altro, una correlazione fra le due forme di responsabilità – collegiale ed individuale – nel comune quadro della responsabilità politica».
> Questo ragionamento ha consentito, in definitiva, alla Corte di dichiarare che le costanti prassi parlamentari registratesi in proposito appaiono in armonia con il sistema costituzionale e possono perciò, a integrazione delle norme costituzionali scritte, definire la posizione degli organi costituzionali e a pieno titolo qualificarsi come vere e proprie consuetudini costituzionali (cfr. anche *supra*, cap. III, par. 5.1).

Si registrano, invece – peraltro solo a partire dagli anni '90 – provvedimenti di revoca di sottosegretari, con d.p.r. adottati previa delibera del Consiglio dei ministri, su proposta del Presidente del Consiglio [Olivetti 2007a].

Su questi argomenti ha provato a fare leva l'unico ministro che sia stato «sfiduciato» nella storia repubblicana, ossia l'ex ministro di Grazia e Giustizia Mancuso. La Corte costituzionale, tuttavia, con la sentenza n. 7 del 1996, ha giudicato infondate tali obiezioni e ha affermato la piena conformità alla Costituzione della mozione di sfiducia individuale e la sua idoneità a comportare, per il ministro che ne sia stato colpito, l'obbligo di dimissioni.

Il «via libera» dato dalla Corte costituzionale alla mozione di sfiducia individuale non ha, tuttavia, aperto la strada a ulteriori casi di ministri «sfiduciati» dalle Camere. Nelle non poche occasioni in cui, dal 1996 a oggi, è stata presentata, e votata, una mozione di sfiducia al singolo ministro²⁸, si è sempre registrata, infatti, una difesa dell'interessato da parte del Presidente del Consiglio, che ha così legato i destini del Governo a quelli del ministro di volta in volta interessato dalla mozione di sfiducia.

### 4.5. La questione di fiducia

Decisamente più rilevante sul piano quantitativo e sul piano sistemico è la quarta e ultima procedura fiduciaria, costituita dalla questione di fiducia. Con la questione di fiducia è il Governo a dichiarare che dall'esito di una certa votazione parlamentare dipende la sua permanenza in carica: a chiamare a raccolta, cioè, la propria maggioranza su una certa votazione parlamentare, legando i suoi destini al risultato di un voto.

Nella polemica politica si tende giustamente a osservare che la *ratio* dell'istituto è, in fondo, di tipo «ricattatorio». Con la sua posizione, in effetti, il Governo pone l'Assemblea davanti a un'alternativa netta: o approva il testo voluto dal Governo o questo si dimetterà. E la posta in gioco, in quelle legislature nelle quali prevalgono logiche di tipo bipolare, finisce per diventare ancora più alta: consistendo non solo nella permanenza in carica di quel Governo, ma anche, spesso, nella durata della legislatura.

In Italia la questione di fiducia, diversamente da ciò che accade in altri ordinamenti (come in Francia e in Germania: ulteriori indicazioni in Olivetti [1996]), non è oggetto di disciplina costituzionale. Se si vuole, si può osservare che essa discende da una lettura «in negativo» della già ricordata disposizione dettata dall'art. 94, comma 4, Cost., secondo cui la sconfitta in una votazione parlamentare non comporta, per il Governo, obbligo di dimissioni: l'insussistenza di tale obbligo non impedisce, infatti, allo stesso Governo di dichiarare preventivamente che il suo destino è legato all'esito di una certa votazione, anche se questa non consiste nella votazione di una mozione di fiducia o di sfiducia [Galizia 1972]).

Il problema dell'ammissibilità dell'istituto nell'ordinamento italiano si è posto sin dalla I Legislatura repubblicana, anche sulla scorta della prassi statutaria (che, in un contesto evidentemente assai diverso, in quanto meno formalizzato e «razionalizzato», lo ammetteva). Accesi dibattiti si sono svolti non tanto sull'ammissibilità in sé dello strumento – nessuno potendo negare al Governo il diritto di dichiarare in Parlamento quel che vuole, e tanto meno di preannunziare l'intenzione di dimettersi ove una certa votazione non vada nel senso auspicato –, quanto sui suoi effetti procedurali, particolarmente rilevanti quando la votazione abbia luogo nell'ambito del procedimento legislativo [Lupo 2007c].

A ogni modo, sia pure in esito a un duro confronto – non solo con l'opposizione, ma anche all'interno delle stesse forze di maggioranza²⁹ – e all'accumularsi di precedenti non poco contrastati, si è andata consolidando una vera e propria consuetudine costituzionale [Manzella 1969b; Boccaccini 1974; Olivetti 1996; Lippolis 2011], in forza della quale la posizione della questione di fiducia produce essenzialmente tre ordini di effetti (anche in deroga ai principi costituzionali che informano il procedimento legislativo): in primo luogo, il voto palese per appello nominale; in secondo luogo, la priorità della votazione su cui è stata posta la fiducia; in terzo luogo, l'inemendabilità (e l'indivisibilità) dell'oggetto di tale votazione.

Oggi tale consuetudine è stata in parte codificata, in parte integrata da norme inserite nei regolamenti parlamentari: alla Camera, nel 1971 (art. 116 r.C.); al Senato, limitatamente, nel 1988 e più compiutamente nel 2017 (art. 161, r.S.). A queste fanno riscontro, sul versante governativo, due disposizioni legislative, contenute nella legge n. 400 del 1988: quella secondo cui «il Consiglio dei ministri esprime l'assenso alla iniziativa del Presidente del Consiglio dei ministri di porre la questione di fiducia dinanzi alle Camere» (art. 2, comma 2); e quella in base alla quale spetta al Presidente del Consiglio «direttamente o a mezzo di un ministro espressamente delegato» porre la questione di fiducia in Assemblea (art. 5, comma 1, lettera b).

Peraltro, il diritto non scritto continua a disporre di un notevole spazio nella disciplina della questione di fiducia.

In Senato, la disciplina regolamentare si limitava, fino al 2017, a vietare la posizione della questione di fiducia sulle proposte di modifica del regolamento e, in generale, «su quanto attenga alle condizioni di funzionamento interno del Senato» (art. 161, comma 4, r.S.). Per il resto, trova applicazione la suddetta consuetudine, che in parte emergeva dal parere reso dalla giunta per il regolamento del 19 marzo 1984, secondo il quale la questione di fiducia può essere posta sull'approvazione di un articolo, sull'articolo unico del disegno di conversione di un decreto legge o sull'approvazione o reiezione di un emendamento, ha priorità su ogni altro voto e preclude non solo la votazione, ma anche l'illustrazione degli emendamenti, degli ordini del giorno e delle proposte di stralcio. Questa disciplina è stata ora espressamente recepita dalla riforma organica del regolamento del 2017 (art. 161, comma 3 *bis*, r.S.), che ha disposto anche che il Governo debba sottoporre preventivamente alla Presidenza del Senato i testi sui quali intende avanzare la questione di fiducia (al fine di permetterne la valutazione della proponibilità, dell'ammissibilità e per sottoporli se necessario all'esame della commissione bilancio); nel caso di questione di fiducia posta sull'approvazione di un emendamento governativo, il Governo può «precisarne» il contenuto esclusivamente per ragioni di copertura finanziaria – anche a ridosso della votazione, al fine di adeguare il testo alle condizioni poste nel parere della commissione bilancio ai sensi dell'art. 81, comma 3, Cost. – o di coordinamento formale (art. 161, commi 3 *ter* e 3 *quater*, r.S.).

Alla Camera, la disciplina regolamentare introdotta nel 1971 – a seguito di un faticoso compromesso con le opposizioni di sinistra, critiche sull'uso dello strumento e sulla sua conformità alla Costituzione – riguarda, oltre all'ambito di applicazione (più limitato rispetto a quello previsto in Senato, essendo vietata la posizione della questione di fiducia altresì sulle proposte di inchieste parlamentari e su tutti gli argomenti su cui il regolamento prescrive votazioni per alzata di mano o per scrutinio segreto), altresì le modalità di votazione (per appello nominale), gli effetti della questione di fiducia sulla discussione e sull'ordine delle votazioni (al fine di limitarne la valenza antiostruzionistica), nonché l'intervallo (pari almeno a 24 ore, salvo diverso accordo tra i gruppi) che deve intercorrere tra la sua posizione e la sua votazione. La disciplina regolamentare, peraltro, dopo essere stata oggetto di severe critiche dottrinali [Cosentino 1973; Tosi 1974; Manzella 1977a], è stata ampiamente superata, quanto agli effetti della questione di fiducia sulla discussione e sull'ordine delle votazioni, in conseguenza di una serie di decisioni presidenziali.

Il punto di svolta è costituito da una celebre decisione del Presidente della Camera Iotti (nota come «lodo Iotti», al pari di quello relativo alla procedura di revisione del regolamento: cfr. *supra*, cap. III, par. 2.4), assunta, previo parere della giunta per il regolamento, nel corso di una seduta record, protrattasi per ben 10 giorni³⁰. A partire da tale decisione, infatti, sono state sostanzialmente svuotate la disposizione secondo cui per effetto della posizione della questione di fiducia «non è modificato l'ordine degli interventi e delle votazioni stabilito dal regolamento» (art. 116, comma 1, r.C.) e quella – alla precedente strettamente consequenziale – per cui, se la fiducia è posta sul mantenimento di un articolo, «si vota sull'articolo dopo che tutti gli emendamenti presentati siano stati illustrati». Al contrario, la decisione presidenziale ha stabilito che la questione di fiducia, «modificando in base all'art. 116 l'ordinario procedimento di discussione e di approvazione dei progetti di legge», dà vita a «un *iter* autonomo e speciale». In base a questo argomento, è diventato possibile far assumere all'illustrazione degli emendamenti – che in qualunque caso sarebbe risultata inutile [Manzella 1977a] – il «carattere di una discussione politica, tendente a influire sullo stesso voto di fiducia»; e applicare perciò a tale discussione politica la regola secondo cui ciascun deputato non può parlare più di una volta (allora, senza alcun limite di tempo) nel corso della medesima discussione (art. 43 r.C.). Peraltro l'applicazione del cosiddetto «lodo Iotti» nella prassi più recente, è divenuta via via più sporadica.

> **QUADRO 8.11.**
> **Quand'è che il Consiglio dei ministri deve esprimere l'assenso alla posizione della questione di fiducia?**
>
> La prassi applicativa delle disposizioni della legge n. 400 del 1988 dedicate alla questione di fiducia – che hanno sciolto, in forma invero un po' salomonica [D'Andrea 1991], un nodo controverso sia nell'esperienza anteriore al 1988 sia in dottrina [Mannino 1973] circa la spettanza del potere di porre la questione di fiducia – ha dato luogo ad alcune criticità: non pochi sono i casi in cui, a stare a quanto risulta dagli atti parlamentari e dai comunicati-stampa dei Consigli dei ministri, la questione di fiducia sembra essere stata posta da un ministro in assenza di un previo assenso da parte del Consiglio dei ministri; o comunque sulla base di una generica autorizzazione, magari rilasciata alcune settimane prima dal Consiglio dei ministri, a porre la questione di fiducia su un certo provvedimento nel corso del suo *iter* parlamentare (senza cioè che fosse definito il testo sul quale porre la questione di fiducia).
> Si tratta di prassi che, ancorché comprensibili sul piano della dinamica politico-istituzionale, appaiono decisamente scorrette, e incoerenti con i principi che informano i rapporti tra Governo e Parlamento. Esse tuttavia risultano allo stato difficilmente sanzionabili (*soft law*) mediante un'azione di *moral suasion* da parte dei Presidenti d'Assemblea, essendo difficile configurare, in proposito, un sindacato della Corte costituzionale; in questo senso, peraltro, Olivetti [1996]). Esse, inoltre, contribuiscono a «svilire» il senso istituzionale e il peso politico della questione di fiducia, considerata sempre più spesso come una mera tecnica antiostruzionistica (da utilizzare, perciò, tutte le volte in cui, sulla base di una valutazione di tipo tattico e contingente, se ne ravvisi l'opportunità).

> **QUADRO 8.12.**
> **Le divergenze tra Camera e Senato nella disciplina della questione di fiducia**
>
> La conseguenza dell'ampio spazio lasciato alle fonti non scritte, per di più accumulatesi in modo tutt'altro che organico e coerente, è rappresentata da una regolamentazione per più profili disomogenea della questione di fiducia nei due rami del Parlamento. Il che appare particolarmente grave, visto che il rapporto fiduciario con il Governo riguarda le due Camere in modo paritario (art. 94 Cost.).
> Vi è, anzitutto, una sensibile diversità, già rilevata, quanto all'ambito di applicazione, che è più limitato alla Camera e assai ampio al Senato. Al Senato, in particolare, la questione di fiducia può essere posta anche su progetti istitutivi di inchieste parlamentari e altresì sull'intero testo di un progetto di legge (ferma rimanendo la necessaria previa votazione dei singoli articoli)³¹. Quest'ultima ipotesi è stata a lungo espressamente esclusa dal regolamento della Camera, come conseguenza della previsione del voto segreto obbligatorio sui progetti di legge (art. 91, comma 1, r.C., nel testo precedente alla riforma del 1988 e al successivo coordinamento del 1990), letta in combinato disposto con il già ricordato art. 116, comma 4, r.C., che vieta la posizione della questione di fiducia «su tutti quegli argomenti per i quali il regolamento prescrive votazioni per alzata di mano o per scrutinio segreto». Tuttavia, essa si ritiene tuttora inammissibile³², nonostante talune perplessità dottrinali [Traversa 1991; Tanda 1993; Olivetti 1996; *contra*, De Cesare 1999]: tant'è che, se il progetto consiste di un solo articolo e su questo viene posta la questione di fiducia, va comunque effettuata la votazione finale dello stesso (a scrutinio non più segreto ma, in genere, palese).
> Una seconda disomogeneità è data dalla previsione, esistente alla Camera ma non al Senato, di un intervallo di (almeno) 24 ore, salvo accordo unanime tra i gruppi, intercorrente tra la posizione della questione di fiducia e la sua votazione. Nel corso di questo intervallo il rapporto fiduciario si intende «sospeso»; tant'è che neppure le commissioni permanenti della Camera possono svolgere attività legislativa (anche qui, salvo diverso accordo tra i gruppi).
> Una terza disomogeneità è quella relativa alla discussione e votazione degli ordini del giorno, che è consentita alla Camera anche nel caso in cui venga posta una questione di fiducia (fase che, collocandosi subito dopo la votazione di questa e prima del voto finale, tende a diventare la sede in cui si sfogano le istanze già rappresentate mediante emendamenti che, per effetto della posizione della questione di fiducia, non possono essere né discussi né votati), mentre continua a essere vietata al Senato (art. 161, comma 3 *bis*, r.S.).
> Infine, una ulteriore disomogeneità, riguardante la possibilità, per il Presidente d'Assemblea, di compiere una valutazione sull'ammissibilità dell'emendamento su cui il Governo abbia posto o stia per porre la questione di fiducia, è stata superata dalla riforma del regolamento del Senato del 2017. Tale riforma ha attribuito anche al Presidente del Senato (art. 161, comma 3 *ter*, r.S.) il vaglio già previsto alla Camera (vaglio in concreto esercitato piuttosto spesso, e con effetti rilevantissimi, trattandosi di una sorta di potere di veto, senza appello).

> **QUADRO 8.13.**
> **La questione di fiducia sui maxiemendamenti**
>
> Nel caso in cui l'oggetto della questione di fiducia sia costituito da un maxiemendamento (o dal mantenimento di un maxiarticolo), si potenzia notevolmente, in primo luogo, la finalità di ricompattamento della maggioranza: si può infatti garantire, mediante il ricorso a un'unica votazione fiduciaria relativa a oggetti disparati, la «tenuta» in Parlamento degli accordi conclusi tra le diverse forze che compongono la maggioranza, i quali invece rischierebbero di non reggere ove le disposizioni fossero poste in votazione distintamente. In secondo luogo, anche la finalità antiostruzionistica risulta accentuata: il maxiemendamento consente, con un'unica votazione, di evitare il voto di centinaia e anche migliaia di emendamenti eventualmente già presenti al testo in discussione (effetto particolarmente utile in Senato, ove non si applica la «segnalazione» degli emendamenti da parte dei gruppi: cfr. *infra*, par. 5.3).
> A ciò si aggiunga una serie di utilità ulteriori che, sul piano della tattica politica, tutti gli attori del processo decisionale ricavano dalla presentazione dei maxiemendamenti (al di là delle dichiarazioni rese in aula): i parlamentari di maggioranza, pur chiamati a «ingoiare qualche rospo» (magari gradito ad altri partner della coalizione), sono comunque in condizione di dichiarare ai propri *stakeholders* che sono stati costretti a farlo, «per non far cadere il Governo»; gli stessi parlamentari di opposizione possono evitare di assumersi qualsivoglia responsabilità nella formazione di un testo legislativo «approvato a colpi di fiducia», anche nei casi, tutt'altro che infrequenti, in cui il maxiemendamento raccolga proposte emendative di cui si sono fatti portatori; il Governo ovviamente è in condizione di dire la parola definitiva sul testo da votare «a scatola chiusa» (anche a prescindere dall'*iter* precedentemente svoltosi in commissione; o nell'altro ramo del Parlamento; o, ancora prima, in seno allo stesso Governo).
> Queste ragioni contribuiscono a spiegare il successo dello strumento, cui si è fatto ricorso in modo sempre più intenso durante le «legislature del maggioritario»: essendosi registrato, in proposito, un inseguimento del «peggior precedente» tra Governi di opposto colore politico: sia nella crescente frequenza del ricorso a esso³³, sia nel peso dei provvedimenti su cui esso è stato utilizzato (si pensi in particolare alle numerose questioni di fiducia poste sull'approvazione delle leggi elettorali, a partire dalla «legge truffa» del 1953, fino alla legge n. 165 del 2017).
> Eppure, si tratta di una pratica che, come la dottrina ha ripetutamente argomentato, appare palesemente elusiva del dettato costituzionale: si è parlato, in proposito, di una vera e propria «frode alla Costituzione» [Rescigno 1998; Ainis 2002], rilevandosi come la prassi dei maxiemendamenti travolga sia il principio costituzionale che prescrive la discussione e la deliberazione delle leggi articolo per articolo, e poi nel loro complesso, sia la potestà emendativa del Parlamento» [Labriola 2004].
> Tali obiezioni sono state riprese dal Presidente della Repubblica Ciampi (in un messaggio di rinvio: A.C., XIV Legislatura, doc. I, n. 6, 16 dicembre 2004), per il quale tale modo di legiferare non appare coerente con la *ratio* delle norme costituzionali che disciplinano il procedimento legislativo e, segnatamente, con l'art. 72 Cost., secondo cui ogni legge deve essere approvata «articolo per articolo e con votazione finale», oltre a originare effetti tutt'altro che positivi sul piano della conoscibilità dei testi normativi [Griglio 2005]. Queste obiezioni sono state ulteriormente argomentate e ribadite in più occasioni anche dal Presidente della Repubblica Napolitano, senza peraltro che si sia mai giunti a motivare un rinvio per gravi difetti di formulazione del testo normativo [Gorlani 2012; Lippolis e Salerno 2013].
> Questi ultimi effetti risultano essere confermati e, al tempo stesso, ulteriormente aggravati quando, com'è spesso accaduto, il testo della legge sia oggetto di modifiche immediatamente dopo la (o persino anteriormente alla) sua entrata in vigore, al fine di porre rimedio a errori od omissioni in cui il legislatore (e, ancor prima, lo stesso Governo) è incorso nella predisposizione, «in un colpo solo», del maxiemendamento (esempi in Piccirilli [2008a]).
> Ciò nonostante, i poteri di garanzia non hanno fin qui saputo porre argini adeguati nei confronti di tale deriva [Lupo 2007a]. I Presidenti delle Camere non se la sono mai sentita di dichiarare inammissibile un emendamento solo perché formulato in modo tale da sostituire una molteplicità di articoli; anzi, è stata addirittura sostenuta «l'impossibilità di individuare un eventuale limite di ordine costituzionale all'approvazione dei maxiarticoli», sulla base del «dato di fatto» rappresentato dalla mancata definizione, in Costituzione, della nozione di «articolo»³⁴. Al più, i Presidenti delle Camere sono riusciti a evitare che nel testo del maxiemendamento comparissero disposizioni «a sorpresa», verificando che il suo variegato contenuto fosse stato preventivamente approvato o quanto meno esaminato dalla commissione in sede referente: anche mediante l'approvazione, alla Camera, di un rinvio in commissione appunto per definire il testo sul quale il Governo porrà la questione di fiducia [Di Porto 2017]. Così salvaguardando almeno il previo esame in commissione richiesto dall'art. 72, comma 1, Cost. e ribadito dall'art. 86, comma 1, r.C. La Corte costituzionale, nell'ambito di una giurisprudenza piuttosto cauta nell'esercitare un controllo sul corretto svolgimento del procedimento legislativo (seppure limitato al parametro delle sole previsioni costituzionali, secondo quanto sancito dalla sentenza n. 9 del 1959: cfr. *supra*, cap. III, par. 2.2), è giunta a configurare il procedimento originato dalla posizione della questione di fiducia come un «procedimento abbreviato» ai sensi dell'art. 72, comma 2, Cost., al quale – almeno a stare a una sua discussa pronuncia (la sentenza n. 391 del 1995) – non si applicherebbero le «grandi regole» sul procedimento legislativo poste dal comma 1 del medesimo articolo [contra, Cervati 1985a; Manzella 2003a; Piccirilli, 2008b; Modugno 2009; Lupo 2012b].
> Una rimeditazione di questo orientamento giurisprudenziale non sembra da escludere, specie alla luce delle recenti decisioni in materia di leggi di conversione di decreti-legge (sentenze n. 22 del 2012 e n. 32 del 2014 [Manetti 2012b; Piccirilli 2014a]). La Corte ha infatti constatato gli effetti negativi che la questione di fiducia origina, «precludendo una discussione specifica e una congrua deliberazione sui singoli aspetti della disciplina» eterogenea in tal modo introdotta, impedendo «ogni possibile intervento sul testo presentato dal Governo» e non consentendo alle commissioni di svolgere «l'esame referente richiesto dal primo comma dell'art. 72 Cost.» (così la sentenza n. 32 del 2014, con riferimento alla disciplina in materia di tossicodipendenze introdotta nel decreto-legge sulle Olimpiadi invernali di Torino); ha inoltre qualificato la questione di fiducia su maxiemendamenti come una «problematica prassi» (sentenza n. 251 del 2014 [Di Porto 2017; Pistorio 2018]).

Le finalità in vista delle quali il Governo decide di porre la questione di fiducia sono in genere ricondotte a due (il più delle volte coesistenti, sia pure in proporzioni diverse tra loro). Anzitutto, vi è lo scopo originario dell'istituto, quello consistente nel cosiddetto «ricompattamento della maggioranza»: mediante la questione di fiducia si vuole ricondurre all'indirizzo politico governativo le posizioni di quei parlamentari delle forze di maggioranza che, altrimenti, su quel voto agirebbero con maggiore libertà. Accanto a questo scopo, vi è quello di tipo antiostruzionistico, il quale fa leva sugli effetti procedurali visti riconnessi alla posizione della questione di fiducia (votazione nominale,
priorità e inemendabilità), e che apparivano preziosi soprattutto nei primi decenni dell'esperienza parlamentare repubblicana, quando gran parte delle votazioni si teneva a scrutinio segreto e quando le possibilità ostruzionistiche per le opposizioni erano pressoché infinite. Questi effetti, peraltro, ancora oggi possono risultare utilissimi, in particolare nel caso dell'esame, alla Camera, di disegni di legge di conversione dei decreti-legge (per i quali, si ricorda, non è prevista l'applicazione del contingentamento dei tempi: cfr. supra, par. 1.3).
Entrambe le finalità tendono a essere esaltate quando la questione di fiducia è posta non su un emendamento (o sul mantenimento di un articolo), ma su un maxiemendamento (o sul mantenimento di un maxiarticolo): ossia, come si desume agevolmente dalla denominazione (originariamente giornalistica, ma ormai invalsa nel gergo comune), su un emendamento volto a sostituire l'intero progetto di legge (o comunque numerosi articoli in esso contenuti) o su un articolo composto da una molteplicità di commi attinenti a oggetti diversi (maxiarticolo che in genere è il frutto, appunto, dell'approvazione di un maxiemendamento)35.
La questione di fiducia, proprio perché disciplinata prevalentemente da fonti non scritte, costituisce uno strumento estremamente duttile. Oltre che nel procedimento legislativo, può essere posta anche su atti di indirizzo. Quando il contenuto di questi atti presenti una valenza di tipo generale, anche la questione di fiducia vede attenuarsi il carattere «concreto», che in genere a essa viene riconosciuto in quanto riferita a una singola misura, per acquisire una valenza maggiormente «astratta» [Olivetti 1996]: vale a dire, quella di una richiesta, da parte dello stesso Governo, di rinnovo-conferma del rapporto fiduciario36.
Sono state questioni di fiducia di questo tipo, ad esempio, quelle che hanno comportato la caduta dei due Governi Prodi (nel 1998 e nel 2008): poste dal Governo sull'approvazione di risoluzioni presentate dalla maggioranza a seguito di comunicazioni rese in Assemblea dal Presidente del Consiglio dei ministri37. Così come quelle, in tutti gli altri casi approvate (ove non precedute da dimissioni «spontanee» del Governo), con cui i Governi hanno chiesto un rinnovo della fiducia delle Camere, a seguito di crisi poi rientrate o di «rimpasti» della compagine ministeriale.

### 5. IL PROCEDIMENTO LEGISLATIVO ORDINARIO

### 5.1. L'iniziativa legislativa

Il procedimento di formazione delle leggi ordinarie è, nelle sue linee essenziali, regolato dalla Costituzione (artt. da 70 a 74), la quale rinvia, per una disciplina più puntuale, ai regolamenti parlamentari, così ponendo quella che si è visto essere una «riserva di regolamento parlamentare» (cfr. *supra*, cap. III, par. 2.3). La Costituzione fissa alcuni passaggi ineliminabili: l'iniziativa; la deliberazione delle due Camere in momenti distinti e successivi; l'esame in commissione; il voto articolo per articolo e quello finale. Quale che sia la sede (referente, legislativa-deliberante, o redigente), la struttura del procedimento legislativo (ossia le fasi in cui esso è suddiviso), non muta.

Tali passaggi sono tutti anelli necessari di una catena: se mancano, si origina – o almeno si dovrebbe originare, a stare ai principi – un vizio di legittimità costituzionale della legge, sindacabile dalla Corte costituzionale, come la stessa Corte ha sancito nella sentenza n. 9 del 1959 (cfr. *supra*, cap. III, par. 2.2).

Il primo anello della catena è l'iniziativa legislativa. La redazione cioè di un progetto di legge, composto in articoli e corredato di una relazione illustrativa, da parte dei soggetti individuati dall'art. 71 Cost.: Governo; singoli parlamentari; 50.000 elettori; ciascun Consiglio regionale; nonché il Consiglio nazionale dell'economia e del lavoro (CNEL).

Quando non provenga da singoli parlamentari, l'iniziativa legislativa è a sua volta il risultato di un procedimento. Per l'iniziativa del Governo – che in una forma di governo parlamentare è sempre quella politicamente più significativa [Cuocolo 1971] e quantitativamente di gran lunga prevalente, se si va a rintracciare l'origine delle leggi effettivamente approvate³⁸ – si prevede un itinerario assai complesso: l'iniziativa del ministro competente o del Presidente del Consiglio; il concerto degli altri ministri coinvolti; la delibera del Consiglio dei ministri; e, a chiusura, per espressa previsione costituzionale (art. 87, comma 4, Cost.), l'autorizzazione del Presidente della Repubblica alla presentazione a una delle Camere. In quest'ultima fase, si ritiene che il Capo dello Stato possa richiedere un ulteriore esame da parte del Consiglio dei ministri ove riscontri gravi vizi di legittimità costituzionale [Paladin 1982; Guiglia 1991].

In questo itinerario, regolato da norme legislative e costituzionali, il testo dell'iniziativa legislativa del Governo (che il regolamento della Camera definisce «disegno di legge», tutti gli altri progetti essendo lì chiamati «proposte di legge»; al Senato invece, conformemente al linguaggio della Carta costituzionale, tutte le iniziative legislative sono denominate «disegni di legge») si veste con un apparato di relazioni (illustrative, tecnico-finanziarie, nonché quelle contenenti l'analisi tecnico-normativa, ATN, e la più complessa analisi di impatto della regolamentazione, AIR) che rappresentano, o dovrebbero esplicitare, la motivazione sostanziale dell'intervento normativo, giustificandone la prevalenza politica sulle altre [Lupo 2001a].

Tre caratteristiche dell'iniziativa legislativa, riconosciute dalla dottrina maggioritaria anche sulla base delle prassi finora registratesi, vanno qui ricordate. In primo luogo, il fatto che la prevalenza dell'iniziativa legislativa del Governo rilevi solo su un piano politico, poiché invece le iniziative legislative sembrano avere tutte, nel sistema voluto dalla Costituzione, uguale valore giuridico: tant'è che si è ricavato un principio che sancirebbe la loro parità formale [Lucifredi 1968; Orrù 2006]³⁹. In secondo luogo, poiché l'iniziativa legislativa non si reputa idonea a produrre effetti sostanziali, neppure in termini di esatta individuazione della materia su cui intervenire [*contra*, Cervati 1985b], accade che gli emendamenti, dei parlamentari come dello stesso Governo, siano di fatto liberi di modificare – fino a sostituirne integralmente il contenuto – pure il testo dei disegni di legge governativi, così potendo aggirare sia tutta la fase endogovernativa, sia l'autorizzazione del Presidente della Repubblica. In terzo luogo, dal momento che l'iniziativa legislativa è in genere considerata un semplice impulso al procedimento [Mortati 1976], le Camere non si ritengono obbligate a deliberare su un testo, bensì libere di scegliere o elaborare i testi da approvare, in conformità con la prescrizione costituzionale secondo la quale la funzione legislativa è esercitata (collettivamente) da esse (art. 70 Cost.).

Sembra peraltro trattarsi di tre caratteristiche che apparivano pienamente comprensibili nella logica della valorizzazione massima dell'autonoma funzione legislativa delle Camere che ha caratterizzato i primi quattro decenni dell'esperienza repubblicana, ma che meriterebbero una qualche riconsiderazione alla luce dei più recenti sviluppi della forma di governo, con l'accresciuto peso del Governo quale soggetto normatore (e quindi anzitutto quale titolare dell'iniziativa legislativa), e per effetto dell'adesione all'Unione Europea (le cui norme, in più casi, richiedono la previa notifica alla Commissione europea, e/o agli altri Stati membri, delle proposte anche legislative che intervengano su certe questioni, come gli aiuti di Stato, o modifichino alcune norme tecniche [Cicconetti 2001; Siclari 2013]).

Vi sono tuttavia iniziative legislative «obbligatorie» (anche dette «vincolate» o «doverose»), come i disegni di legge di approvazione del bilancio, del rendiconto e dell'assestamento, che devono essere presentate ogni anno e con la medesima cadenza approvate dalle Camere (cfr. *infra*, par. 6.6). E iniziative «riservate», che spettano cioè a uno solo dei soggetti titolari del potere di iniziativa: è, ad esempio, riservata al Governo la presentazione dei disegni di legge di bilancio e di quelli di conversione dei decreti-legge; al Governo spetta altresì, ai sensi dell'art. 29, commi 4 e 5, della legge n. 234 del 2012, l'iniziativa legislativa relativamente alla legge di delegazione europea e alla legge europea; erano considerati tradizionalmente riservati al Governo anche i disegni di legge di autorizzazione alla ratifica dei trattati internazionali, ma la prassi in proposito è di recente cambiata (cfr. *infra*, par. 6.2).

L'iniziativa legislativa può essere subordinata, in alcuni limitati casi espressamente previsti dalla Costituzione, al raggiungimento preventivo di un «accordo» (per la ratifica dei patti che regolano i rapporti tra Stato e Chiesa cattolica secondo l'art. 7 Cost.), o di un'intesa (per la regolazione, secondo l'art. 8 Cost., dei rapporti tra lo Stato e altre confessioni religiose; e per l'attribuzione di ulteriori forme di autonomia alle Regioni a statuto ordinario secondo l'art. 116, comma 3, Cost.: cfr. *infra*, par. 6.3), oppure allo svolgimento di consultazioni delle Regioni o di referendum delle popolazioni interessate, fino addirittura a fondarsi necessariamente su vere e proprie «iniziative» (da intendersi peraltro in senso atecnico) da parte degli enti locali (artt. 132 e 133 Cost.).

La sussistenza di questi prerequisiti va verificata dal Presidente della Camera cui l'iniziativa è presentata. Ai Presidenti d'Assemblea, infatti, spetta effettuare un generale giudizio sulla ricevibilità dei progetti di legge. Una verifica che dovrebbe limitarsi all'accertamento dell'esistenza dell'atto e della sua regolarità formale; e all'attestazione che un progetto di legge consista in un articolato, sia preceduto da una relazione illustrativa e, ove richiesto, da quella tecnico-finanziaria (art. 76 *bis* r.S.). Più dubbio è se la Presidenza sia tenuta a verificare la conformità delle iniziative legislative, in particolare del Governo, anche alle norme sulla produzione poste da leggi ordinarie: quanto ai prerequisiti procedurali eventualmente prescritti e quanto alle altre relazioni previste come obbligatorie.

Correlato al potere di iniziativa si ritiene in genere essere il potere di ritiro dei progetti di legge, non disciplinato dai regolamenti ma comunemente ammesso nella prassi (almeno fintanto che il progetto sia in corso d'esame in commissione in sede referente, se non fino all'approvazione da parte del primo ramo del Parlamento [Cicconetti 1965; Zorzi 1993]). Il ritiro è operato dallo stesso soggetto titolare del potere di iniziativa. Con riferimento ai disegni di legge del Governo, l'art. 2 della legge n. 400 del 1988 sottopone alla deliberazione del Consiglio dei ministri il ritiro dei disegni di legge già presentati in Parlamento.


### 5.2. L'esame in commissione (in sede referente)

Il progetto di legge, presentato al Presidente di una delle due Assemblee, viene dal medesimo assegnato a una commissione parlamentare permanente (ovvero a più commissioni riunite, qualora la materia investa le competenze di più d'una delle 14 commissioni permanenti: art. 34, comma 2, r.S.); o altrimenti a una commissione «speciale», costituita *ad hoc* (art. 22, comma 2, r.C.; art. 24 r.S.: cfr. *supra*, cap. VI, parr. 3 e 4).

La scelta della commissione o delle commissioni competenti – e, come si vedrà tra breve, della sede dell'esame (deliberante o referente) – è una decisione di notevole rilievo, perlopiù risolta in base al criterio di prevalenza (alle altre commissioni la cui competenza viene a essere interessata dal provvedimento assegnandosi lo stesso in sede consultiva), e talvolta mediante il ricorso a commissioni riunite. Al Senato, si tratta di un potere esclusivo del Presidente d'Assemblea. Alla Camera questa scelta è sottoposta a una valutazione dell'aula, che in teoria potrebbe variare la commissione competente a esaminare il progetto, ma che in genere si limita a prendere atto della decisione presidenziale (di cui si dà ormai notizia solo nei resoconti). Al Presidente d'Assemblea spetta comunque risolvere eventuali conflitti di competenza insorti dopo l'assegnazione: al Senato, sentiti i Presidenti delle commissioni interessate (art. 34, commi 4 e 5, r.S.); alla Camera, con la facoltà, «se lo ritenga necessario», di sottoporre la questione alla giunta per il regolamento (art. 72, comma 4, r.C.).

Nel procedimento normale, ossia in sede referente, in commissione viene svolto un esame preliminare e istruttorio rispetto alla fase deliberativa, che ha luogo, invece, in Assemblea: nel *plenum* cioè di ciascuna Camera. Nella fase istruttoria in commissione, peraltro, sono ricomprese anche la scelta o, più spesso, la definizione e la formazione del testo che costituirà la base dell'esame da parte dell'Assemblea, e al quale andranno riferiti, perciò, tutti gli emendamenti presentati⁴⁰.

Alla commissione spetta innanzitutto svolgere un'adeguata istruttoria. Scegliere la materia e dunque i progetti di legge su cui iniziare a lavorare non è per la commissione un atto dovuto, ma un'opzione politica; gran parte delle iniziative legislative non è, infatti, mai esaminata e viene messa solo per memoria all'ordine del giorno (generale) delle commissioni. Soltanto per pochissime iniziative legislative esiste un vero e proprio obbligo d'esame: i progetti che nel loro complesso costituiscono la manovra di bilancio e i disegni di legge di conversione dei decreti-legge, i disegni di legge europea e di delegazione europea (fors'anche quelli di autorizzazione alla ratifica dei trattati). Va quindi inteso come meramente ordinatorio il termine di due mesi posto dai regolamenti alle commissioni per riferire in Assemblea su ogni iniziativa legislativa (art. 44 r.S.; art. 81, comma 1, r.C.). Ferma la libertà della commissione di esaurire l'esame in sede referente nei tempi che crede, l'obbligo di riferire diviene attuale – e, come si è rilevato (cfr. *supra*, par. 1.4), assai stringente – quando un progetto di legge è inserito nel programma o, a maggior ragione, nel calendario dei lavori dell'Assemblea (art. 23, comma 5, e 79, comma 1, r.C.; art. 44, comma 2, r.S.).

L'esame in commissione si apre con un'illustrazione preliminare svolta dal Presidente o da questi affidata a un relatore, che è da lui nominato (art. 41, comma 2, r.S.). Se presso l'altro ramo del Parlamento è iniziato l'esame di un progetto di legge su analoga materia, i Presidenti delle due Assemblee devono raggiungere intese per evitare lo svolgimento di procedimenti paralleli. Il criterio regolatore generale nella prassi è che vada avanti la commissione che ha iniziato l'esame per prima; ciò motiva, per gli argomenti più delicati, vere e proprie gare tra le commissioni delle due Camere, non sempre commendevoli (talvolta conclusesi mediante «colpi di mano» di uno dei due rami del Parlamento, che riesce, ad esempio, a tramutare in emendamento alla legge di bilancio o al decreto-legge *omnibus* di turno il contenuto di progetti di legge in corso d'esame presso l'altra Camera).

Si svolge quindi la fase dell'istruttoria propriamente detta: l'acquisizione cioè di «elementi di conoscenza necessari per verificare la qualità e l'efficacia» dell'intervento normativo proposto. Questa fase è regolata con dovizia di particolari dal regolamento della Camera (art. 79) che ha codificato i contenuti di due circolari (pressoché identiche) dei Presidenti d'Assemblea adottate nel gennaio del 1997.

> **QUADRO 8.14.**
> **Le circolari del gennaio 1997 sull'istruttoria legislativa in commissione**
>
> Le circolari dei Presidenti di Camera e Senato, del 10 gennaio 1997, muovono dalla considerazione che «il proliferare di una produzione legislativa frammentaria, disorganica e connotata da scarsa chiarezza rappresenta ormai un costo eccessivo per i cittadini, le imprese e la pubblica amministrazione», a danno della competitività del sistema. Nella consapevolezza che «la rideterminazione e riqualificazione dei compiti del Parlamento è tema proprio delle riforme istituzionali, mentre spetta alla riforma del regolamento ridisciplinare modi e forme del procedimento legislativo», le circolari sottolineano poi – «in attesa di queste innovazioni» (si era infatti nei mesi in cui le Camere stavano procedendo all'approvazione definitiva della legge costituzionale n. 1 del 1997, istitutiva della commissione parlamentare per le riforme costituzionali) – la necessità di utilizzare nel modo più razionale le risorse disponibili: ossia, più specificamente, di far sì che l'istruttoria si svolga «secondo metodi che consentano alle commissioni di elaborare testi legislativi chiari ed efficaci»; e che in questa sede si verifichino altresì «gli effetti dei provvedimenti in esame sulla legislazione vigente, allo scopo di semplificarla e riordinarla».
> Ai sensi di tali circolari, l'istruttoria legislativa deve consistere: a) in un giudizio sulla necessità dell'intervento con legge; b) in una valutazione della coerenza della disciplina proposta rispetto alla Costituzione, alle normative dell'Unione Europea, alle competenze delle autonomie territoriali; c) in un'analisi sulla fattibilità e sull'economicità dell'intervento; d) in una valutazione sull'inequivocità del significato delle disposizioni.
> Sono inoltre precisate le fonti da cui trarre gli elementi sui quali si fonda l'istruttoria legislativa: vengono chiamati in causa anzitutto il Governo e la pubblica amministrazione; ma anche i pareri delle altre commissioni (specialmente di quelle «filtro»); l'intervento di soggetti esterni «costituzionalmente rilevanti» o «rappresentativi degli interessi coinvolti» (alla Camera anche attraverso indagini conoscitive; al Senato, specie di recente, attraverso apposite consultazioni pubbliche: cfr. *infra*, cap. X, par. 1); e, infine, «il supporto tecnico degli uffici della Camera» (e del Senato) «nell'analisi della legislazione e nella verifica dei dati e delle valutazioni acquisite» attraverso il ricorso alle fonti esterne all'ordinamento parlamentare (cfr. *supra*, cap. VI, par. 9).
> Per il sistema giuridico italiano, le indicazioni contenute in queste circolari presentano un carattere fortemente innovativo, dando sostanzialmente ingresso all'analisi di fattibilità all'interno del procedimento legislativo. Esse in larga parte recepiscono quanto prescritto dall'OCSE in una raccomandazione del 9 marzo 1995 sul miglioramento della qualità della normazione pubblica. Peccato solo che tali indicazioni, ancorché recepite dal (solo) regolamento della Camera, non abbiano avuto, fin qui, grande seguito [Lupo 2007d].

La definizione dei contenuti dell'istruttoria legislativa è poi stata ribadita (con alcune, limitate variazioni [Mazzoni Honorati 1999; Lupo 2001c]) nell'art. 79, comma 4, r.C., ove si è stabilito che nel corso dell'esame in sede referente le commissioni parlamentari sono tenute a prendere in considerazione i seguenti elementi: a) la necessità dell'intervento legislativo (avendo riguardo alla possibilità di conseguirne i fini mediante il ricorso a fonti diverse dalla legge); b) il rispetto degli altri ambiti di competenza (e perciò le norme costituzionali, la normativa dell'Unione Europea, le attribuzioni di Regioni e autonomie locali); c) il rapporto costi-benefici («la definizione degli obiettivi dell'intervento e la congruità dei mezzi individuati per conseguirli, l'adeguatezza dei termini previsti per l'attuazione della disciplina, nonché gli oneri per la pubblica amministrazione, i cittadini e le imprese»); d) infine, la corretta stesura del testo (inequivocità e chiarezza delle disposizioni; congrua sistemazione in articoli e commi).

Al fine di valutare tali elementi, la commissione può utilizzare l'intero strumentario delle procedure informative messo a disposizione dai regolamenti: audire ministri, funzionari pubblici, disporre indagini conoscitive, richiedere informazioni e rapporti alla Corte dei conti, al CNEL e all'ISTAT (cfr. *supra*, parr. 2.3 e 2.4); e, in più, chiedere la predisposizione di relazioni tecniche al Governo⁴¹. È infatti il Governo, in quanto «portatore dell'indirizzo politico-legislativo» [Palanza 1999], e, al tempo stesso, in quanto organo che sarà chiamato ad attuare le norme in via di approvazione, il soggetto maggiormente in grado di fornire informazioni *a priori* circa la fattibilità dell'intervento legislativo; salvo spettare alle Camere il compito di controllare la correttezza dei dati forniti, anche ponendoli a confronto con le valutazioni provenienti da altri soggetti. A parziale bilanciamento di tale scelta, il regolamento della Camera ha previsto che questi strumenti siano utilizzabili anche da minoranze parlamentari: a richiesta, cioè, di almeno quattro componenti della commissione, ma sempre che l'oggetto di tale richiesta non sia giudicato superfluo (ossia «non essenziale per il compimento dell'istruttoria legislativa») dall'ufficio di Presidenza della commissione, integrato dai rappresentanti dei gruppi, con una maggioranza pari a tre quarti dei componenti, oppure, in alternativa, dal Presidente di commissione (art. 79, comma 6, r.C.).

Al Senato, ove il regolamento dice poco sui contenuti dell'istruttoria, questi approfondimenti sono per lo più svolti in sedi informali: tendenzialmente l'ufficio di Presidenza, integrato dai rappresentanti dei gruppi; o un apposito «comitato ristretto», composto in modo da garantire la partecipazione di tutte le forze politiche, il quale procede a un'istruttoria libera, senza formalità e senza pubblicità, anche attraverso audizioni dei soggetti interessati (cfr. *supra*, par. 2.3). Una qualche maggiore formalizzazione deriva ora sia dalle ricordate linee-guida sulle consultazioni pubbliche (cfr. *infra*, cap. X, par. 1), sia dall'istituzione, a partire dal 2017, dell'ufficio valutazione impatto (UVI): un ufficio, presieduto dal Presidente del Senato, che si pone l'obiettivo di diffondere, sviluppare e potenziare la «cultura della valutazione» dentro il perimetro istituzionale, ed è chiamato a realizzare analisi d'impatto e di valutazione delle politiche pubbliche (cfr. anche *supra*, cap. VII, par. 2).

Esaurita questa prima fase, la commissione – o per essa il comitato ristretto – può elaborare un «testo unificato», di mediazione dei vari progetti abbinati; o altrimenti procede alla scelta di uno di questi come «testo-base» (per lo più, se c'è, quello del Governo; o, nel caso di seconda lettura, quello già approvato dall'altro ramo del Parlamento). È con riferimento a questo testo che si fissa un termine per la presentazione degli emendamenti (termine che tutti i parlamentari, anche quelli che non sono membri della commissione, sono tenuti a rispettare), i quali poi saranno oggetto di discussione e votazione in commissione. L'esame di articoli ed emendamenti avviene senza un particolare rigore procedurale, non dovendo rispettare un rigido ordine: si può quindi ritornare anche su decisioni già prese e, in particolare alla Camera, si può fare applicazione di forme di votazione dei soli emendamenti segnalati dai gruppi (con un minimo, di norma, di due emendamenti per gruppo per ogni articolo), in forza dei principi di economia procedurale ribaditi, per la sede referente, dal regolamento (art. 79, commi 1 e 10).

Sui testi risultanti dall'esame degli emendamenti (anziché sul progetto di legge originario, evidentemente ormai superato sul piano politico come su quello procedimentale [Albanesi 2010]) viene sollecitato, alla Camera, e in concreto acquisito il parere delle altre commissioni parlamentari interessate. Fra questi pareri, i più importanti sono quelli delle cosiddette commissioni «filtro», che hanno cioè una competenza trasversale rispetto ai singoli settori, propri di ciascuna commissione. Innanzitutto, la commissione bilancio (per verificare il rispetto dell'art. 81 Cost., laddove richiede la copertura finanziaria delle previsioni di spesa contenute nei progetti di legge, oltre che delle leggi sulla contabilità dello Stato che al precetto costituzionale danno attuazione); la commissione affari costituzionali (cui spetta valutare, oltre alla conformità alla Costituzione, anche la coerenza con l'ordinamento); la commissione politiche dell'Unione Europea (per i progetti relativi all'attuazione delle norme dell'Unione o per quelli che pongono problemi di compatibilità con l'ordinamento europeo), ma anche la commissione giustizia (per i progetti che contengono disposizioni recanti sanzioni penali o amministrative), nonché, alla Camera, la commissione lavoro (per gli aspetti concernenti il pubblico impiego, la previdenza e l'autonomia contrattuale) e (sulla base di una previsione contenuta nella circolare del Presidente sugli ambiti di competenza), la commissione finanze (per le disposizioni di carattere tributario). Vanno segnalati infine i pareri resi dalla commissione bicamerale per le questioni regionali (per i progetti che investono le materie indicate nell'art. 117 Cost. o che riguardano l'attività legislativa o amministrativa delle Regioni).

Il mancato rispetto dei pareri espressi dalle commissioni bilancio, affari costituzionali e politiche dell'Unione Europea (e, alla Camera, anche di quelli della commissione lavoro) impedisce l'approvazione del progetto di legge da parte di commissioni in sede deliberante o legislativa (cfr. *infra*, par. 5.4): ove la commissione che operi in tale sede non segua anche una sola delle condizioni contenute in tali pareri, ciò comporta l'automatica rimessione del testo in Assemblea (art. 93, comma 3, r.C.; art. 40, commi 5 e 6, r.S.). Nel caso, invece, in cui la commissione destinataria del parere sia in sede referente, la vincolatività di questi pareri si attenua bruscamente al cospetto della decisione dell'Assemblea, che si presume libera di oltrepassare un parere contrario: si procede solo alla stampa del parere in allegato alla relazione per l'Assemblea (stampa che ormai tende ad avvenire per tutti i pareri resi) e vi è un obbligo di motivare, sempre all'interno di tale relazione, le ragioni per le quali non ci si è conformati, durante l'esame in sede referente, al parere espresso (artt. 73, comma 4; 74, comma 3; 75, comma 2, r.C.; art. 40, comma 7, r.S.).

Solo i pareri espressi dalle commissioni bilancio, a patto che segnalino una violazione dell'obbligo di copertura finanziaria di cui all'art. 81 Cost., producono effetti significativi sul procedimento in Assemblea: le condizioni contenute nel parere della commissione bilancio, alle quali la commissione di merito non si sia adeguata, vengono ricordate dal Presidente d'Assemblea (art. 85, comma 1 *bis*, r.C.) e, soprattutto, si trasformano automaticamente in emendamenti da sottoporre al voto dell'Assemblea, sui quali non sono ammesse la presentazione di subemendamenti e la richiesta di votazione per parti separate (art. 86, comma 4 *bis*, r.C.; art. 102 *bis*, comma 2, r.S.). Al Senato si aggiunge la «sanzione» della non votabilità (a meno che 15 senatori non ne chiedano la votazione) degli emendamenti che importino nuove o maggiori spese o diminuzioni di entrate e per i quali la commissione bilancio abbia espresso parere contrario (art. 102 *bis*, comma 1, r.S.).

Alla Camera può essere richiesto, anche ad altre commissioni permanenti, la cui competenza sia investita in misura rilevante da un progetto di legge, un parere che ha lo stesso valore di quello delle commissioni «filtro». Si parla, in tal caso, di parere «rinforzato», il quale consente così di ridurre il ricorso all'assegnazione dei progetti di legge a commissioni riunite, assicurando comunque un intervento significativo, specie ove si proceda in sede legislativa, a una o più commissioni diverse da quella competente in via principale (artt. 73, comma 1 *bis*, e 93, comma 3 *bis*, r.C.). Sul piano degli effetti, a questi pareri sono equiparati (dall'art. 16 *bis*, comma 6, r.C.) quelli espressi, alla Camera, dal comitato per la legislazione (cfr. *supra*, cap. VI, par. 5).

Nella «sede referente», il procedimento in commissione si esaurisce con la votazione del mandato al relatore a riferire all'Assemblea. È questo l'unico voto che la commissione, in questa sede, è tenuta a dare, non dovendosi necessariamente approvare gli articoli, in quanto tali, ma solo le modifiche, cioè gli emendamenti, a essi riferite.

Per sostenere il dibattito in aula, la commissione, oltre al relatore di maggioranza (che in teoria potrebbe non coincidere con quello originariamente nominato dal Presidente di commissione) e agli eventuali relatori di minoranza, procede altresì alla nomina (sempre alla Camera; facoltativamente e di fatto mai al Senato) di un comitato rappresentativo anche delle minoranze, chiamato «comitato dei nove». Questo rappresenta la commissione nel corso dell'esame del progetto di legge in Assemblea, esercitando le funzioni di guida e di sostegno della discussione in aula, oltre che esprimendosi preventivamente – immediatamente prima del rappresentante del Governo – su tutti gli emendamenti ivi presentati [Bertolini 1992].

Il testo proposto dalla commissione viene quindi stampato, preceduto dalla relazione elaborata dal relatore. Oltre alla relazione di maggioranza (che in casi di urgenza può essere orale: il che tende ormai ad accadere piuttosto sistematicamente, anche come effetto inintenzionale della previsione di alcuni contenuti obbligatori, ex art. 79, comma 13, r.C.), possono essere presentate, come si è accennato, relazioni di minoranza (che alla Camera devono essere necessariamente corredate, a partire dal 1997, da un testo alternativo: art. 79, comma 12, r.C.).

### 5.3. L'esame in Assemblea

Arrivati in Assemblea – ma la stessa procedura si segue in commissione in sede «deliberante» o «redigente» (cfr. *infra*, par. 5.4) – sul testo predisposto dalla commissione (e inserito in calendario) si apre una discussione generale. Nello spirito delle norme regolamentari che disciplinano il procedimento, questo è il momento del primo e più ampio confronto pubblico sul testo del provvedimento. Un confronto che dovrebbe coinvolgere tendenzialmente tutti i parlamentari e, grazie alla piena pubblicità dei lavori d'aula, anche l'opinione pubblica, di fronte alla quale l'intervento legislativo va giustificato.

Tuttavia, nei fatti, spesso la discussione generale si risolve in un passaggio rituale, cui sono dedicati spazi residuali dei lavori parlamentari: essa si svolge per lo più in aule deserte (il lunedì, il martedì mattina o il giovedì pomeriggio), ove deputati e senatori, stancamente, leggono testi da lasciare agli atti. Alla Camera, dovrebbe trattarsi di un dibattito limitato (relatori, rappresentante del Governo, un deputato per gruppo e per ogni componente politica del gruppo misto, oltre ai dissenzienti; e poi ancora rappresentante del Governo e relatori, in replica), ma venti deputati o un capogruppo ne possono chiedere l'ampliamento (art. 83, comma 2, r.C.); in ogni caso la discussione è in genere oggetto, in ambedue le Camere, di contingentamento dei tempi. Risulta quindi residuale l'antico strumento antiostruzionistico della chiusura anticipata della discussione generale, un tempo unico modo per porre fine ai dibattimenti (art. 44, comma 1, r.C.; art. 99, comma 3, r.S.).

La discussione può altresì concludersi con la votazione di una questione pregiudiziale o sospensiva. Il procedimento legislativo si interrompe nel caso di votazione di una questione pregiudiziale (di merito o di costituzionalità: art. 40 r.C.; art. 93 r.S.) o anche, al Senato, di approvazione della proposta «di non passaggio agli articoli» (art. 96 r.S.). Si tratta di voti che equivalgono al rigetto del provvedimento e che avvengono al termine di una discussione incidentale, limitata a un parlamentare per ogni gruppo. Perciò, alla Camera, la questione pregiudiziale, potendo avere gli stessi effetti della votazione finale, va votata a scrutinio segreto, se vi è una richiesta in tal senso e se la materia lo consente (cfr. *supra*, cap. VII, par. 4.5). Al Senato, invece, è previsto dal regolamento lo svolgimento di una votazione nominale con scrutinio simultaneo (unica, anche se le pregiudiziali sono diversamente motivate: art. 93, comma 5, r.S.). Nel caso di approvazione di una questione sospensiva, il progetto di legge, invero, risulta solo accantonato in attesa di un qualche evento o del superamento di una certa scadenza (anche se poi, nella prassi, è estremamente difficile che ne venga ripreso l'esame).

Diverso, invece, è il rinvio in commissione: uno strumento che interrompe l'esame in Assemblea ed è di solito strumentale alla ricerca di un accordo politico in una sede ristretta, ossia nella commissione, in cui la fase referente viene così a riaprirsi. Di esso si è fatto altresì uso, nelle ultime legislature, sia alla Camera sia al Senato, per ovviare a fatti nuovi avvenuti a esame referente già concluso (consistenti soprattutto nella presentazione di numerosi e rilevanti emendamenti da parte del Governo; o anche di un maxiemendamento contenente disposizioni non previamente esaminate in commissione); oppure per affossare una proposta di legge inserita nella quota riservata all'opposizione (cfr. *supra*, par. 1 e par. 4.5).

Finita la discussione generale, si passa all'esame degli articoli che compongono il testo e dei relativi emendamenti: ossia delle proposte di modifica, presentate dai singoli parlamentari o dal Governo, a loro volta suscettibili di ulteriori proposte di modifica, dette subemendamenti.

È questo il vero cuore del procedimento legislativo, lo strumento attraverso il quale il Parlamento conforma il testo legislativo alla propria volontà (o meglio alla volontà della maggioranza che vota a favore di quel testo). Con un emendamento si possono sopprimere, sostituire, aggiungere un articolo, un comma, una parola, anche una sola virgola del testo in esame. Quello di presentare emendamenti è un diritto riconosciuto a ciascun parlamentare, che in genere si configura come una sorta di proiezione del diritto costituzionale di iniziativa legislativa. Tuttavia, a ben vedere, esso trova limiti che l'iniziativa non ha e, di contro, può esercitarsi anche su provvedimenti la cui iniziativa (si pensi alla manovra finanziaria) è riservata al Governo. Dunque, si tratta di un diritto che, piuttosto, è connaturato al pieno esercizio da parte degli eletti della funzione legislativa, al potere cioè di conformare, anche nei minimi dettagli, il testo in esame alla propria volontà [Piccirilli 2008a].

Non per questo è un diritto privo di limiti, innanzitutto quanto ai tempi del suo esercizio: i regolamenti dettano termini e modalità per la presentazione degli emendamenti (art. 86 r.C.; art. 100 r.S.), che sono resi ulteriormente stringenti, provvedimento per provvedimento, dalle decisioni della Conferenza dei capigruppo o del Presidente di Assemblea (art. 100, comma 3, r.S.). Sfuggono tendenzialmente ai vincoli temporali il Governo e la commissione (per essa alla Camera il comitato dei nove e al Senato il relatore), i quali per la loro posizione, in procedimenti spesso diluiti e frammentati in più settimane o addirittura mesi di lavoro, si fanno portatori di scelte politiche che si risolvono in aggiustamenti al testo: con il rischio, spesso, di riflettere sull'articolato compromessi, anche estemporanei e non meditati, che incidono negativamente sulla sua qualità e chiarezza.

Non tutti gli emendamenti presentati sono però esaminati. Ai Presidenti di Assemblea è riconosciuto un rilevante potere di vaglio circa la loro ammissibilità o proponibilità (art. 89 r.C.; art. 97 r.S.). Non sono ammissibili emendamenti relativi ad argomenti estranei all'oggetto del testo in esame; la stessa verifica dovrebbe essere svolta dal Presidente della commissione nel corso della fase referente, per garantire l'omogeneità del testo da presentare in Assemblea. Si tratta di un potere assai delicato, spesso oggetto di contestazioni, ma dal cui uso efficace dipende gran parte dell'omogeneità e coerenza della produzione legislativa; tanto più difficile da utilizzare quanto più, però, il disegno di legge nasca già con un contenuto vario ed eterogeneo.

È un potere poi oggetto di regole e prassi applicative diverse alla Camera e al Senato. Al Senato sono espressamente ritenuti inammissibili gli emendamenti `<privi di ogni reale portata modificativa>` (art. 100, comma 8, r.S.) e improponibili quelli governativi che comportino oneri, privi della relazione tecnico-finanziaria (art. 76 *bis*, comma 2, r.S.). Alla Camera, a soluzioni analoghe si perviene in base alla prassi (in parte «codificata» dalla già ricordata circolare sull'istruttoria legislativa); inoltre, a salvaguardia del ruolo della commissione quale garante della corretta istruttoria, sono ammissibili in aula solo emendamenti che vertano su argomenti già considerati in commissione (art. 86, comma 1, r.C.). Criteri più restrittivi sono stabiliti per alcuni procedimenti: la conversione dei decreti-legge, la manovra di bilancio e i disegni di legge collegati, la legge di delegazione europea e la legge europea (cfr. *infra*, par. 6 e cap. IX, par. 4). E tuttavia le regole e le prassi applicative anche qui divergono, creando frizioni e incoerenze nel passaggio di tali provvedimenti tra Camera e Senato.

Sugli emendamenti presentati in Assemblea vanno poi acquisiti – in tempi evidentemente assai ristretti – i pareri delle commissioni bilancio, per i profili di copertura finanziaria, e, in attesa dell'attuazione dell'art. 11 della legge costituzionale n. 3 del 2001, altresì delle commissioni affari costituzionali, che si pronunciano, «in via sperimentale» (ma da quasi vent'anni, ormai), sul rispetto del riparto di competenze tra Stato e Regioni (cfr. i pareri, sostanzialmente coincidenti, della giunta per il regolamento della Camera del 16 ottobre 2001 e del corrispondente organo del Senato del 23 ottobre 2001).

Diversi sono però gli effetti procedurali. Solo al Senato il parere contrario della commissione bilancio, motivato per violazione dell'obbligo di copertura finanziaria ai sensi dell'art. 81, comma 3, Cost., rende non votabile l'emendamento, a meno che ne facciano richiesta 15 senatori; e, in questo caso, si prosegue comunque attraverso il procedimento elettronico, che induce automaticamente la verifica del numero legale (art. 102 *bis* r.S.). Alla Camera come al Senato, nessun vincolo nella procedura d'Assemblea è indotto dal parere contrario della commissione affari costituzionali.

Gli emendamenti sono illustrati non autonomamente, bensì nell'ambito della discussione relativa a ciascun articolo, nella quale ogni parlamentare, anche se promotore di più emendamenti, può intervenire una sola volta (art. 85, comma 2, r.C.). In modo ancora più restrittivo il regolamento del Senato consente l'intervento solo a uno dei presentatori e per cinque minuti (art. 100, comma 9, r.S.). Sugli emendamenti vengono acquisiti i pareri del Governo e del relatore (il quale alla Camera si fa in genere portavoce dell'orientamento prevalente formatosi in seno al comitato dei nove): pareri solitamente convergenti, che si articolano seguendo però, di solito, un gioco delle parti tra relatore di maggioranza e rappresentante del Governo. Nella concitazione delle votazioni, questi pareri sono l'elemento essenziale di orientamento per il voto dei parlamentari che, in sedute purtroppo sempre più rumorose e caotiche, nella grande maggioranza non riescono a seguire il merito delle scelte e votano secondo le indicazioni di quei colleghi (in Inghilterra, significativamente chiamati *whips*: ossia fruste, termine che indica anche gli uomini con il frustino che tengono unita la muta dei cani durante la caccia alla volpe) che hanno il compito, gruppo per gruppo, di assicurarne la disciplina, la presenza alle sedute e, nel caso della maggioranza, il coordinamento con il Governo.

Arriva quindi il momento più delicato: quello delle votazioni sugli emendamenti e poi su ogni articolo, come prescritto dalla Costituzione. Per garantire un'espressione della volontà chiara e non contraddittoria, che permetta la votazione del maggior numero di proposte emendative, gli emendamenti sono messi in ordine e posti in votazione, ove si riferiscano alla stessa porzione di testo, a partire da quelli che più si allontanano dal testo base (art. 87, comma 3, r.C.; art. 102, comma 2, r.S.). Dunque, prima gli emendamenti interamente soppressivi; poi quelli parzialmente soppressivi; quindi quelli modificativi (seguendo un ordine da costruire a seconda dell'intenzione delle varie proposte); e, infine, quelli aggiuntivi. Gli articoli aggiuntivi (che hanno una numerazione a parte) sono votati alla fine, dopo la votazione dell'articolo. Gli emendamenti cosiddetti «premissivi», in quanto finalizzati a premettere all'art. 1 del progetto di legge un articolo aggiuntivo (che diventa perciò «art. 01»), sono invece votati con precedenza, coerentemente alla collocazione della porzione di testo che intendono introdurre⁴². I subemendamenti sono votati subito prima degli emendamenti cui si riferiscono, secondo lo stesso ordine di votazione degli emendamenti. Nel caso di un solo emendamento soppressivo di un intero articolo, si pone in votazione il mantenimento dell'articolo; non sono ammissibili subemendamenti interamente soppressivi.

Sempre per garantire un risultato coerente delle votazioni, il Presidente non mette in votazione gli emendamenti che dichiara «preclusi», perché oggettivamente incompatibili con precedenti votazioni, o «assorbiti» dall'approvazione precedente di un testo (che in qualche modo li ricomprende).

Questa è la procedura normalmente seguita. Tuttavia, specie qualora ci si trovi di fronte a molti emendamenti – ad esempio, nel caso di ostruzionismo –, il Presidente può modificare l'ordine delle votazioni degli emendamenti (art. 85 r.C.; art. 107 r.S.) «quando lo reputi opportuno ai fini dell'economia o della chiarezza delle votazioni». Si scelgono solo alcuni emendamenti (ad esempio nel caso di una serie di emendamenti a scalare che prevedono tutti modifiche a una stessa parte di testo), con il risultato di amplificare così l'effetto di preclusione e assorbimento: si parla in questo caso di tecnica del «canguro». Proprio facendo leva sulla possibilità da parte del Presidente d'Assemblea di modificare l'ordine delle votazioni, si è andata costruendo, inizialmente soprattutto alla Camera e, a partire dalla XVII Legislatura, anche al Senato, una serie di prassi di votazioni «riassuntive» o «per principi», che sono giunte fino all'estremo limite della messa in votazione per primo – con una drastica inversione rispetto all'ordine prescritto dal regolamento – del testo-base dell'articolo: intendendosi preclusi, in caso di sua approvazione, tutti gli emendamenti a esso riferiti (che invece sono posti in votazione qualora il testo-base sia respinto).

Votati gli emendamenti, si vota ciascun articolo, che può essere approvato o respinto; ma anche accantonato e perciò rinviato dal Presidente, con gli emendamenti relativi, in commissione (al Senato; alla Camera, in genere, al comitato dei nove) per un ulteriore approfondimento. Uno o più articoli possono altresì essere «stralciati», separati cioè dal progetto di legge: serve qui una decisione dell'Assemblea (art. 101 r.S.) e la parte stralciata diviene un autonomo progetto di legge, il quale ha una vita propria (parallela a quella della restante parte del progetto di legge, anch'essa oggetto di una numerazione autonoma), che il più delle volte si conclude negli archivi delle due Camere. Dopo la votazione degli articoli alla Camera (prima, invece, al Senato), vengono discussi e votati gli ordini del giorno (cfr. *supra*, par. 3.5).

Il progetto di legge quindi deve essere votato nel suo complesso, con le relative dichiarazioni di voto (anch'esse soggette, di regola, a contingentamento dei tempi). Questa deliberazione avveniva in passato sempre per scrutinio segreto (essendo obbligatorio tale scrutinio alla Camera, in continuità con quanto disponeva lo Statuto albertino, e facilmente richiedibile al Senato: cfr. *supra*, cap. VII, par. 4.5), dando così ampio spazio all'attività dei cosiddetti «franchi tiratori». Oggi, invece, avviene generalmente a scrutinio palese, salva la possibilità di richiedere lo scrutinio segreto nei soli casi previsti dai regolamenti (art. 49, comma 1, r.C.; art. 113 r.S.).

Il voto finale è in genere preceduto dal coordinamento formale (detto anche coordinamento finale): ossia dall'introduzione di modifiche esclusivamente di forma, che si rendono in genere necessarie per ovviare a errori materiali, imperfezioni o contraddizioni (tanto più frequenti quanto più numerosi sono gli emendamenti approvati dall'Assemblea). Poiché, però, anche aggiungere una virgola o rinumerare un comma sono operazioni estremamente delicate – che, specie se successive al voto finale, potrebbero incidere, come avvertì la Corte costituzionale (sempre nella sentenza n. 9 del 1959; ma si veda anche la sentenza n. 292 del 1984), sull'osservanza dei precetti di cui agli artt. 70 e 72, comma 1, Cost., ove richiedono l'approvazione del medesimo testo da parte delle due Camere –, il coordinamento è oggetto, a partire dal 1971, di un'accurata disciplina nei regolamenti parlamentari.

Alla Camera (art. 90, commi 1 e 2, r.C.), si opera una distinzione tra il coordinamento preventivo ed espresso (in cui le modifiche da apportare vengono sottoposte all'Assemblea dal comitato dei nove o dal Governo subito prima del voto finale) e il coordinamento successivo (che, previa un'autorizzazione di tipo generico, è effettuato dal Presidente d'Assemblea in sede di predisposizione del «messaggio»). Al Senato (art. 103 r.S., come riformulato nel 1988), si prevede invece solo un coordinamento preventivo ed espresso e, al fine di agevolarne la predisposizione, si differisce, di regola, la votazione finale al giorno successivo rispetto a quello in cui si è ultimata la votazione degli articoli (ma un coordinamento successivo da parte del Presidente è comunque ammesso dalla prassi [Di Ciolo e Ciaurro 2013]).

Infine, il testo del progetto di legge, quando approvato da una Camera, per il principio del bicameralismo paritario che caratterizza il nostro sistema parlamentare (cfr. *supra*, cap. VI, par. 1), viene trasmesso con il cosiddetto «messaggio» dal Presidente dell'una al Presidente dell'altra Assemblea, al quale spetta, nei modi che si sono visti, attivare il procedimento legislativo presso quel ramo del Parlamento. Il testo viaggerà quindi da palazzo Montecitorio a palazzo Madama (o viceversa), avanti e indietro (la *navette*): anche più di una volta, fino a che non vi sia una deliberazione conforme, sul medesimo testo, di Camera e Senato. Secondo un ovvio criterio di economia procedurale, che può considerarsi una delle poche modalità con cui si dà attuazione all'esercizio «collettivo» della funzione legislativa prescritto dall'art. 70 Cost., i regolamenti (art. 70, comma 2, r.C.; art. 104 r.S.) prevedono comunque che la Camera che ha approvato per prima il testo debba limitare il suo esame – nel caso non infrequente che l'altra Camera glielo rimandi modificato – alle sole parti modificate. Ne discende l'inammissibilità degli emendamenti che non si trovino in diretta correlazione con le modifiche apportate dall'altro ramo del Parlamento, con la sola eccezione di quelli diretti ad aggiornare la clausola di copertura finanziaria (che anche soltanto per effetto del passare del tempo, e dello scadere dell'esercizio finanziario in corso, può avere bisogno di una riformulazione) o a evitare la riproduzione di disposizioni nel frattempo dichiarate costituzionalmente illegittime⁴³. In questo modo, comunque, lo spazio dell'eventuale contesa tra le due Camere viene progressivamente e significativamente a restringersi.

> QUADRO 8.15.
> **La «segnalazione» degli emendamenti da parte dei gruppi**
>
> La riforma del regolamento della Camera del 1997 ha consentito, per la prima volta nel diritto parlamentare italiano, di operare una dissociazione tra il diritto alla presentazione di emendamenti, spettante a ciascun deputato, oltre che al Governo e (nella fase in Assemblea) alla commissione, e il diritto a che l'Assemblea si esprima con un voto su ciascun emendamento presentato; diritto, quest'ultimo, che per tradizione si riteneva discendere automaticamente dal primo [Traversa 2006; Piccirilli 2008a].
> Mentre il diritto alla presentazione di emendamenti è tradizionalmente stato ed è rimasto privo di limiti quantitativi, anche quando un numero elevato di proposte emendative provenga da un singolo deputato⁴⁴, si è preferito incidere sul diritto a che l'Assemblea si esprima su ciascun emendamento. In particolare, alla Camera, ciò è accaduto mediante la codificazione della prassi delle «segnalazioni» degli emendamenti da parte dei gruppi (anche nota con il nome di «contingentamento degli emendamenti» [Lasorella 2008; Lippolis 2008]).
> Piuttosto singolare appare, invero, il modo in cui tale deroga, attraverso l'istituto delle «segnalazioni» di gruppo, è stata introdotta nel *corpus* del regolamento della Camera. L'innovazione regolamentare, consistente nell'introduzione dell'art. 85 *bis* - secondo cui va in ogni caso garantita, con riferimento al progetto di legge nel suo complesso, la votazione di un insieme di emendamenti «segnalati» da ciascun gruppo in numero «non inferiore, in media, per ciascun articolo, ad un decimo dei componenti» del gruppo -, è stata infatti formulata in termini di apparente garanzia per i singoli gruppi, anche se essa, in realtà, ha finito per sancire il carattere sistematico della limitazione del voto dell'Assemblea sui soli emendamenti «segnalati».
> In effetti, la prassi, nei decenni successivi all'entrata in vigore dell'art. 85 *bis* r.C., ha visto l'applicazione sistematica e pressoché generalizzata della limitazione degli emendamenti da votare in Assemblea mediante il ricorso alla «segnalazione» da parte dei gruppi: con la sola eccezione dei progetti di legge costituzionale (secondo quanto previsto dall'art. 85 *bis*, comma 4)⁴⁵, ma non di quelli in materia elettorale; e con qualche (limitato) ampliamento della soglia numerica deciso di volta in volta, «in via equitativa», dal Presidente d'Assemblea (specie nel caso di progetti composti di maxiarticoli, i quali producono evidentemente l'effetto di limitare drasticamente il numero degli emendamenti che possono essere segnalati da ciascun gruppo).
> Si noti infine che, poiché il numero degli emendamenti segnalabili da parte di ciascun gruppo è determinato, oltre che dalla consistenza del gruppo stesso, dalla quantità di articoli di cui si compone il progetto di legge a cui gli emendamenti sono riferiti, nel regolamento della Camera si è così introdotto - in modo, probabilmente, involontario - un ulteriore (piccolo, ma non insignificante) incentivo alla formulazione del testo in maxiarticoli e, dunque, allo sviluppo della prassi dei maxiemendamenti (*cfr. supra*, par. 4.5).

### 5.4. I procedimenti in sede legislativa (o deliberante) e in sede redigente

L'art. 72, comma 3, Cost. ha aperto la strada - con quella che allora era una novità nel panorama comparatistico (poi seguita dalla Costituzione spagnola del 1978 e successivamente, pur con alcune varianti, da quelle del Brasile e del Paraguay [Iacometti 2010; Fasone 2012]), in parte ispirata all'esperienza della Camera dei fasci e delle corporazioni - all'approvazione delle leggi direttamente in commissione, senza bisogno di passare per l'Assemblea. Tale articolo affida infatti ai regolamenti parlamentari il compito di stabilire in quali casi e forme l'esame e l'approvazione dei progetti di legge sono deferiti alle commissioni, sempreché queste siano composte in modo da rispecchiare la proporzione dei gruppi parlamentari.

È da qui che trae origine il procedimento legislativo che si svolge nella sua interezza nella sede della commissione, denominato «in sede legislativa» alla Camera e «in sede deliberante» al Senato, ma sostanzialmente coincidente nei suoi caratteri fondamentali. Sulla medesima disposizione costituzionale si appoggia anche, seppure con minore chiarezza, il procedimento che, dal punto di vista della distribuzione dei ruoli tra commissioni e Assemblea, può considerarsi intermedio tra quello in sede referente e quello in sede legislativa (o deliberante): si tratta della sede redigente, che riserva alla commissione la redazione del testo; all'Assemblea la sua approvazione finale, senza modifiche. Tali procedure sono circondate in Costituzione da una serie di cautele. Anzitutto, per effetto della cosiddetta «riserva d'Assemblea», i procedimenti in sede legislativa non possono essere seguiti per i progetti di legge in materia costituzionale (ossia, per i progetti di legge costituzionale: Corte cost. n. 168 del 1963), elettorale, di delega legislativa (contenenti cioè anche una sola norma di delega legislativa), di autorizzazione alla ratifica di trattati internazionali, di approvazione di bilanci e dei conti consuntivi (art. 72, comma 4, Cost.); a quest'elenco i regolamenti parlamentari aggiungono - ma con norme il cui rispetto non è assicurato dalla Corte costituzionale, a stare ai principi affermati dalla sentenza n. 9 del 1959 (*cfr. supra*, cap. III, par. 2.2) - i disegni di legge di conversione dei decreti-legge (art. 96 *bis*, comma 1, r.C.; art. 78, comma 5, r.S.), le leggi rinviate dal Presidente della Repubblica (art. 71, comma 2, r.C.; art. 35, comma 1, r.S.) e, infine, le leggi europea e di delegazione europea. Per espressa prescrizione costituzionale, poi, il Governo, ma anche le minoranze parlamentari (un quinto dei componenti della commissione o un decimo dei componenti della Camera) possono ottenere, in qualsiasi fase del procedimento, il passaggio alla procedura normale, attraverso la cosiddetta «rimessione in Assemblea». Il regolamento del Senato prevede che in questo caso la Conferenza dei capigruppo fissi comunque un termine per la conclusione dell'esame in commissione (artt. 35, comma 2, e 36, comma 3, r.S.), in modo da scoraggiare un uso ostruzionistico del potere di rimessione in Assemblea.

Come si diceva, la Costituzione ha demandato ai regolamenti parlamentari la determinazione di «casi e forme» in cui un disegno di legge può essere deferito a una commissione («anche permanente») perché lo approvi definitivamente. I regolamenti, se si sono avvalsi subito di questa facoltà al fine di consentire l'approvazione delle leggi direttamente in commissione (al Senato, nel nuovo regolamento del giugno 1948; alla Camera, nelle modifiche introdotte nel settembre dello stesso anno), non hanno però ritenuto di chiarire in modo preciso e coerente a quali disegni di legge potesse applicarsi la procedura decentrata. A seguito dell'entrata in vigore della novella del regolamento del Senato del 2017, sul rapporto tra sede referente, redigente e deliberante o legislativa i due regolamenti recano oggi disposizioni di contenuto molto diverso.

Mentre il regolamento della Camera afferma che l'assegnazione in sede legislativa può essere proposta dal Presidente quando un progetto di legge «riguardi questioni che non hanno speciale rilevanza di ordine generale» (ma subito dopo dice che possono essere assegnati in sede legislativa anche progetti di legge rilevanti, «qualora rivestano particolare urgenza»: art. 92, comma 1, r.C.), il regolamento del Senato, come modificato nel 2017, dispone invece che «i disegni di legge sono di regola assegnati in sede deliberante [...] o in sede redigente» (art. 34, comma 1 *bis*, r.S.). Come questa assegnazione «di regola» si converta in «procedura normale di esame» (che la Costituzione riserva invece all'«approvazione diretta» da parte dell'Assemblea: art. 72, comma 4, Cost.) è questione che la riforma del regolamento del Senato del 2017 lascia aperta.

I regolamenti, invece, si diffondono nel disciplinare le procedure con cui si decide di svolgere l'esame in sede legislativa: o all'inizio del procedimento; o successivamente, mediante trasferimento dalla sede referente. Nel presupposto, evidentemente, che la scelta di svolgere in commissione tutto il procedimento legislativo sia pressoché integralmente legata all'effettiva sussistenza del consenso politico di volta in volta riscontrabile su quel singolo progetto di legge.

La decisione iniziale spetta al Presidente d'Assemblea (inappellabilmente a quello del Senato, subordinatamente all'assenso dell'Assemblea a quello della Camera), al momento dell'assegnazione in commissione (art. 92, comma 1, r.C.; art. 35, comma 1, r.S.). Per il trasferimento di sede, invece, occorrono: l'assenso esplicito del Governo; i pareri, effettivamente espressi, delle commissioni «filtro» e, alla Camera, anche di quelle «rinforzate»; infine, alla Camera, una richiesta di tutti i rappresentanti dei gruppi in commissione o di più dei quattro quinti dei componenti della commissione (art. 92, comma 6, r.C.); o, al Senato, una richiesta unanime della commissione (art. 37, comma 1, r.S.)⁴⁶.

Come si vede, si tratta di *quorum* esattamente speculari rispetto a quelli che la Costituzione richiede per la rimessione in Assemblea. Ciò nonostante, può verificarsi il caso di una richiesta di trasferimento alla sede legislativa sottoscritta in modo unanime dalla commissione, sulla quale però si registri la contrarietà di più di un decimo dei componenti dell'Assemblea⁴⁷.

I regolamenti configurano in modo diverso la sede redigente (escludendola comunque per i progetti di legge coperti da «riserva d'Assemblea»).

Al Senato essa costituisce un procedimento intermedio tra la sede referente e la sede deliberante, che sin dall'inizio viene scelto dal Presidente d'Assemblea e che affida all'aula la votazione degli articoli e la votazione finale (con le relative dichiarazioni di voto); la stessa Assemblea può, con apposito ordine del giorno, fissare i criteri informatori cui la commissione dovrà attenersi nella formulazione del testo (art. 36, commi 1 e 2, r.S., ma è una previsione priva di applicazioni recenti); è sempre possibile la rimessione in Assemblea.

Alla Camera la sede redigente è disegnata (all'art. 96 r.C.) come una sorta di subprocedimento all'interno della sede referente: e ciò fa parlare, in quel ramo del Parlamento, di una «referente rafforzata». È l'Assemblea, chiusa la discussione generale, a decidere di affidare alla commissione la definizione degli articoli, riservandosi il voto sugli stessi (senza discussione né dichiarazioni di voto) e il voto finale (con relative dichiarazioni di voto); ed eventualmente stabilendo, con apposito ordine del giorno, criteri e principi direttivi per la formulazione del testo degli articoli. Il parere espresso dalle commissioni «filtro», in teoria, non comporta automaticamente la rimessione in Assemblea, ma apre un'ulteriore fase in aula in cui, sempre con ordine del giorno, questa è chiamata a decidere se seguire o meno tali pareri.

Quanto alle modalità di svolgimento dei lavori della commissione, nel caso delle sedi deliberante (o legislativa) e redigente, si applicano, in quanto compatibili, le medesime regole previste per l'esame in Assemblea (art. 94, comma 1, r.C.; art. 41, comma 1, r.S.). Ciò vuol dire, tra l'altro, che è necessaria la presenza del Governo e della metà più uno dei componenti, con accertamento che, al Senato, avviene obbligatoriamente all'inizio di ogni seduta e, alla Camera, solo in occasione del voto finale. Delle sedute viene assicurata la massima pubblicità nelle forme attualmente previste: ossia, attraverso la resocontazione stenografica e, se richiesta, la trasmissione televisiva a circuito chiuso.

### 5.5. La promulgazione e la pubblicazione

Approvata, nel medesimo testo, dai due rami del Parlamento, la legge è ormai formata (o giuridicamente perfetta): per produrre i suoi effetti, però, deve essere promulgata dal Presidente della Repubblica e quindi pubblicata in «Gazzetta Ufficiale». Alla pubblicazione in «Gazzetta» si lega, infatti, successivamente al decorso della cosiddetta *vacatio legis*, l'entrata in vigore: presupposto essenziale, quello della pubblicazione, perché la legge stessa possa essere conoscibile ed efficace *erga omnes*, e quindi produrre effetti nell'ordinamento giuridico. Si usa parlare, perciò, con riferimento a tutti questi adempimenti, di «fase integrativa dell'efficacia» [Galeotti 1957]; altri [Crisafulli 1984] ritengono invece anche la promulgazione un elemento essenziale per la perfezione della legge.

La promulgazione da parte del Presidente della Repubblica, con la controfirma del Presidente del Consiglio, deve avvenire, ai sensi dell'art. 73 Cost., entro un mese dall'approvazione (o entro il diverso termine stabilito dalle Camere nel caso in cui, a maggioranza assoluta, ne dichiarino l'urgenza: la disciplina del relativo procedimento compare solo nel regolamento del Senato, all'art. 82). In alternativa alla promulgazione, il Presidente della Repubblica, ove riscontri vizi di legittimità costituzionale (anzitutto nello stesso procedimento di formazione o, come più spesso accade, nella clausola di copertura finanziaria) o, secondo alcuni, anche vizi rilevanti ai fini del cosiddetto «merito costituzionale» [Ruggeri 1997; Falzea 2000], può rinviare la legge alle Camere, provocando quindi una ripetizione del procedimento legislativo, secondo il classico schema del controllo mediante richiesta di riesame.

In tal caso, dopo che del messaggio di rinvio si è data lettura in ambedue i rami del Parlamento, il procedimento riparte dalla Camera che aveva esaminato per prima il progetto di legge (e che si suppone perciò avere maggiore responsabilità nella redazione dello stesso, anche se spesso la stesura definitiva si deve alla Camera che l'ha esaminato per seconda), in modo da seguire il medesimo iter già percorso nella prima approvazione. Dopo un esame del messaggio presidenziale in commissione (in sede referente), la parola passa necessariamente all'Assemblea, la quale può limitare la discussione alle sole parti del progetto di legge che formano oggetto del messaggio, salvo poi procedere, in ogni caso, alla sua votazione articolo per articolo e con votazione finale (art. 71 r.C .; art. 136 r.S.).
Dopo questa ulteriore fase, se le Camere riapprovano la legge, il Presidente della Repubblica non può differire ancora la promulgazione, ma deve
inviare la legge al ministro guardasigilli entro i 30 giorni successivi, affinché venga pubblicata sulla «Gazzetta Ufficiale» - salva l'ipotesi-limite che così facendo il Presidente della Repubblica non reputi di incorrere nei reati di alto tradimento o di attentato alla Costituzione: nel qual caso si ritiene che possa rifiutare nuovamente la promulgazione [Modugno 1973; Pajno 2006].
Anche per evitare di trovarsi stretto in questa drastica alternativa, spesso il Presidente della Repubblica ha deciso di accompagnare la promulga-
zione della legge con un comunicato nel quale rende nota la sua opinione su alcune disposizioni contenute nella medesima, a volte proponendone
rfuna interpretazione e financo spingendosi ad auspicarne una sollecita modifica [Chiarelli 2011; Galliani 2011; Pellizzone 2011; Gorlani 2012; Manetti 2012a].



> QUADRO 8.16.
> **La crisi della sede legislativa dall'inizio degli anni '90 e la nuova prospettiva aperta dalla riforma del regolamento del Senato del 2017**
>
> Nelle prime dieci legislature repubblicane, la maggior parte delle leggi approvate in Italia non è passata per l'Assemblea: ad esempio, le percentuali delle leggi approvate in sede legislativa, alla Camera, variano tra il 78% della V Legislatura e il 52% della VII. Va sottolineato, in proposito, che, nei lunghi decenni in cui il Parlamento fu il vero centro di elaborazione della legislazione, in commissione furono approvate non solo «leggine» (legislazione minore e non controversa [Predieri 1963]), che da sole costituiscono la parte quantitativamente prevalente della legislazione, ma anche leggi di sistema: per fare soltanto due esempi, sono state approvate direttamente in commissione la legge n. 195 del 1958, sul CSM, e la legge n. 241 del 1990, sul procedimento amministrativo.
> A partire dalla XI Legislatura (1992-94), il dato si inverte bruscamente: l'accresciuto ruolo del Governo, il maggior rilievo acquisito dalla finanza pubblica e, soprattutto, l'evoluzione in senso maggioritario del sistema politico hanno sensibilmente ridotto l'uso di questo strumento: nelle Legislature XIII-XVII, ad esempio, si sono avute, rispettivamente, 285, 146, 12, 59 e 37 leggi approvate in sede legislativa, per percentuali pari, rispettivamente, al 31, al 21, all'11, al 17 e al 10%⁴⁸. Tale riduzione si spiega anche con il più frequente ricorso a tipi di leggi per cui è prevista una «riserva d'Assemblea»: anzitutto, disegni di legge di delega e di conversione di decreti-legge.
> Il ricorso alla sede redigente, invece, è sempre stato assai scarso, ed è pressoché scomparso nelle ultime legislature⁴⁹.
> La riforma del regolamento del Senato del 2017 ha tra i suoi obiettivi quello di recuperare questo ruolo decisivo delle commissioni nel procedimento legislativo, con l'assegnazione preferenziale dei disegni di legge alle commissioni permanenti in sede deliberante o redigente (art. 34, comma 1 *bis*, r.S.), nonché con l'espansione dei tempi riservati ai lavori delle commissioni (due settimane ogni mese, non coincidenti con i lavori dell'Assemblea: art. 53, comma 2, r.S., su cui *cfr. supra*, par. 1).

### 6. I PROCEDIMENTI LEGISLATIVI «SPECIALI»

### 6.1. Leggi costituzionali

Nella categoria delle leggi costituzionali rientrano - ai sensi dell'art. 138 Cost., che ne disciplina il procedimento di formazione nelle sue linee essenziali - sia le leggi di revisione costituzionale (quelle cioè che modificano il testo della Carta fondamentale), sia le altre leggi costituzionali; tra queste ultime un trattamento particolare spetta alle leggi con cui si adottano, o si modificano, gli statuti delle Regioni speciali (non applicandosi a esse, per effetto di quanto disposto dalla legge costituzionale n. 2 del 2001, la possibilità di richiedere un referendum costituzionale [Caretti e Tarli Barbieri 2012]). A parte la possibilità di richiedere tale referendum (concretizzatasi nell'ottobre 2001, nel giugno 2006 e nel dicembre 2016), per le leggi costituzionali la Costituzione prevede un doppio aggravamento procedimentale: a) la necessità di due delibere sul medesimo testo da parte di ciascuna Camera, intervallate almeno da tre mesi; b) la necessità, nella seconda e definitiva lettura presso ciascuna Camera, di una maggioranza aggravata, pari almeno alla maggioranza assoluta dei componenti (ma, per evitare la possibilità del referendum, superiore alla maggioranza dei due terzi dei componenti).

I regolamenti parlamentari, con norme pressoché coincidenti, hanno sviluppato entrambi i profili (artt. 97-100 r.C.; artt. 121-124 r.S.). Riguardo al primo, hanno optato, dopo alcune esitazioni iniziali [Cicconetti 1972], in favore delle letture alternate tra Camera e Senato, anziché consecutive nel medesimo ramo del Parlamento: in tal modo, visto che l'intervallo di tre mesi deve decorrere tra le due letture del medesimo ramo del Parlamento (nel mezzo delle quali l'altro ramo può effettuare una lettura), si è in condizioni di procedere con maggiore celerità. Riguardo al secondo profilo, hanno stabilito, nonostante alcune perplessità in dottrina [Manzella 2003a; Rivosecchi 2003], che in occasione della seconda lettura tanto la commissione in sede referente, quanto l'Assemblea siano chiamate a esaminare il progetto di legge costituzionale solamente nel suo complesso, senza poter procedere alla discussione né alla votazione di articoli o di emendamenti (che sono inammissibili, al pari di questioni pregiudiziali, questioni sospensive, ordini del giorno e richieste di stralcio). In entrambi i casi si sono dunque adottate interpretazioni volte ad attenuare, per quanto possibile, gli aggravamenti procedurali stabiliti dal Costituente [Piccirilli 2018b]: *ratio* invero comprensibile ove si tratti di specifiche e puntuali revisioni costituzionali; più dubbia, invece, quando il medesimo procedimento, come è accaduto nella XIII e, a maggior ragione, nella XV e nella XVII Legislatura, venga utilizzato per deliberare revisioni costituzionali organiche - che interessano numerosi articoli della Carta fondamentale e oggetti plurimi -, per le quali in altri ordinamenti (ad esempio quello spagnolo) si prevedono procedure speciali, e più articolate rispetto a quelle a cui sono assoggettate le revisioni costituzionali di tipo puntuale. Tanto più che abbastanza deboli finiscono per risultare, oggi, le altre garanzie specificamente previste, in particolare dal regolamento della Camera per l'esame parlamentare dei progetti di legge costituzionale: consistenti in una maggiore durata degli interventi in discussione generale e nell'esame degli articoli (artt. 39, comma 5; 85, comma 2, r.C.) e nel divieto di adottare una dichiarazione d'urgenza, in quello di procedere a votazioni riassuntive e di applicare «in prima battuta» il contingentamento dei tempi alle fasi successive alla discussione generale (artt. 69, comma 3; 85 *bis*, comma 4; 24, comma 12, r.C.).

I regolamenti tacciono in merito all'apponibilità della questione di fiducia nel procedimento di esame delle leggi costituzionali, ma questa sembra potersi escludere, per effetto del *quorum* aggravato previsto (ancorché limitatamente alla seconda deliberazione) dall'art. 138 Cost. e, soprattutto, dell'inquadramento sistematico dei procedimenti in oggetto nell'ambito della funzione di garanzia costituzionale, piuttosto che all'interno della funzione legislativa [Piccirilli 2018b].

### 6.2. Leggi di amnistia e indulto

Il requisito di una maggioranza aggravata è richiesto dalla Costituzione anche per le leggi di amnistia e indulto, secondo quanto dispone l'art. 79 Cost., come novellato dalla legge costituzionale n. 1 del 1992. Per queste leggi, anzi, diversamente da quel che accade per le leggi costituzionali (in cui la maggioranza qualificata occorre solo nel voto finale della seconda lettura), è necessario superare la maggioranza dei due terzi dei componenti di Camera e Senato anche nelle votazioni relative ai singoli articoli che le compongono. La prescrizione costituzionale, peraltro, non ha ricevuto specifico sviluppo nei regolamenti parlamentari, fors'anche perché finora essa è stata attuata una sola volta (con la legge n. 241 del 2006, «Concessione di indulto»). Tuttavia, proprio in occasione dei lavori preparatori di tale legge (e delle analoghe iniziative esaminate alcuni mesi prima, sul finire della XIV Legislatura) sono emerse alcune questioni procedurali, su cui Camera e Senato hanno preso posizioni non coincidenti: in particolare, quanto alle maggioranze per le votazioni intermedie, al Senato si è proceduto senza verificare la sussistenza della maggioranza richiesta dalla Costituzione per la votazione dei singoli articoli e degli emendamenti a essi riferiti [Pugiotto 2007]. Alla Camera, invece, in conformità a orientamenti assunti in via interpretativa dalla Presidenza d'Assemblea⁵⁰, si è stabilito che la maggioranza dei due terzi occorre per la votazione degli articoli e di quegli emendamenti «la cui votazione tiene luogo integralmente alla votazione di un articolo» (dunque, degli emendamenti interamente sostitutivi di articolo e degli articoli aggiuntivi; non, invece, per la votazione degli altri emendamenti né per quella delle questioni incidentali).

### 6.3. Leggi di autorizzazione alla ratifica dei trattati internazionali

La Costituzione, all'art. 80, prevede che il Parlamento debba autorizzare con legge la ratifica da parte del Capo dello Stato dei trattati più importanti. Per la sua delicatezza politica, almeno sul piano potenziale, la legge di autorizzazione alla ratifica va obbligatoriamente approvata in Assemblea (art. 72, comma 4, Cost.) e non può essere sottoposta a referendum abrogativo (art. 75 Cost.). Da questa complessa disciplina si ricava anche che la negoziazione dei trattati spetta al Governo: e ciò si traduce nel fatto che è il Governo a presentare normalmente alle Camere i disegni di legge di autorizzazione alla ratifica. Questa, che era considerata una regola indiscussa, non lo è più a partire dalla XIII Legislatura, quando, con apposite pronunce delle giunte per il regolamento, è stata ammessa la presentazione di iniziative legislative da parte di singoli parlamentari recanti l'autorizzazione alla ratifica di trattati [Dickmann 2006a; criticamente, Placanica 2002]; anche in tal caso il testo del trattato è, e non può che essere, quello firmato dal rappresentante del Governo italiano. Quale che sia l'origine del procedimento legislativo di autorizzazione, resta fermo il potere (sostanzialmente) del Governo (ma formalmente del Presidente della Repubblica) di procedere alla ratifica, ai sensi dell'art. 87, comma 8, Cost.: atto da cui solo discende il sorgere dell'obbligo internazionale.

I disegni di legge di autorizzazione alla ratifica normally constano di un articolo che reca l'autorizzazione alla ratifica, di un altro contenente il cosiddetto «ordine di esecuzione» (la disposizione cioè che dà piena attuazione, nell'ordinamento interno, al trattato), nonché del testo del trattato, che costituisce un allegato in sé inemendabile (poiché non si può modificare un accordo senza aver consultato la controparte, salva la possibilità di apporre riserve). Come inemendabili sono ritenute, secondo una consolidata prassi, sia la disposizione contenente l'autorizzazione alla ratifica, sia quella recante l'ordine di esecuzione [Lippolis 1989; vedi però Gianniti 1991; Piccione 2005]. I disegni di legge che si presentano in questa semplice forma sono tradizionalmente assegnati in sede referente, sia alla Camera sia al Senato, alla commissione affari esteri, essendo considerata la legge di autorizzazione alla ratifica il prodotto di un'attività di controllo sull'Esecutivo (o meglio, sull'esercizio del cosiddetto potere estero), piuttosto che il prodotto di una vera e propria attività legislativa. Il loro esame occupa spazi di regola marginali nella programmazione dei lavori delle due Camere, nonostante le cautele e le garanzie di cui, come si è detto, queste leggi sono circondate dalla Costituzione, e altresì dai regolamenti parlamentari (artt. 39, comma 5; 85, comma 2, r.C.). Anche se, dal punto di vista quantitativo, tali leggi coprono una quota assai significativa della legislazione approvata (ad esempio, il 37% nella XVI Legislatura; il 40% nella XVII Legislatura).

Quando invece il trattato lascia margini di discrezionalità al legislatore nazionale, i disegni di legge di autorizzazione alla ratifica possono contenere, oltre all'ordine di esecuzione, anche puntuali disposizioni di adattamento dell'ordinamento interno agli obblighi derivanti dal trattato. Su queste ultime disposizioni è possibile, secondo le regole ordinarie, l'attività emendativa. E generalmente questi disegni di legge sono assegnati non solo alla commissione esteri, ma anche alla commissione di merito, competente per materia. L'attenzione che i parlamentari prestano alle leggi di autorizzazione alla ratifica è in genere piuttosto bassa. Ciò è, del resto, comprensibile, posto che il trattato sia già concluso, sostanzialmente inemendabile, e riguardi temi specifici quando non marginali. Tuttavia, va considerato che, alla luce dell'art. 117, comma 1, Cost., come riscritto dalla legge costituzionale n. 3 del 2001 (e come interpretato dalla Corte costituzionale, a partire dalle sentenze n. 348 e n. 349 del 2007), gli obblighi così assunti si impongono anche al legislatore futuro e possono assumere il rango di norme interposte nel giudizio di legittimità costituzionale. Prima dell'introduzione di questa disposizione, ha precisato la Corte, «l'inserimento delle norme internazionali pattizie [e cioè dei trattati internazionali] nel sistema delle fonti del diritto italiano era tradizionalmente affidato, dalla dottrina prevalente e dalla stessa Corte, alla legge di adattamento, avente normalmente rango di legge ordinaria e quindi potenzialmente modificabile da altre leggi ordinarie successive».

Questa nuova collocazione, nel sistema delle fonti italiane, del diritto prodotto da trattati internazionali dovrebbe indurre a leggere e interpretare in un modo diverso la procedura di autorizzazione alla ratifica dei trattati. Quanto previsto dall'art. 117, comma 1, Cost. (tanto più dopo la significativa svolta giurisprudenziale della Corte) dovrebbe forse far ripensare la prassi che ha confinato, come si è detto, a un momento residuale dell'attività parlamentare l'esame delle leggi di autorizzazione alla ratifica, e far recuperare lo spirito e la lettera delle prescrizioni costituzionali e regolamentari (che assicurano, tra l'altro, tempi più ampi per gli interventi e non escludono il potere del Parlamento di chiedere al Governo l'apposizione di riserve in sede internazionale [Gianniti 1991]). È infatti questo l'unico momento in cui il Parlamento è chiamato a manifestare la sua volontà nella formazione di previsioni che andranno a costituire poi, nell'ordinamento interno, veri e propri parametri di costituzionalità, e perciò altrettanti vincoli all'attività del legislatore sia nazionale sia regionale.

### 6.4. Leggi di approvazione delle intese con le confessioni acattoliche

I rapporti tra lo Stato e gli enti rappresentativi delle religioni diverse dalla cattolica sono regolati con legge sulla base di intese bilaterali (art. 8 Cost.). I rapporti con la Chiesa cattolica sono invece disciplinati, secondo l'art. 7 Cost., dai famosi Patti Lateranensi del 1929, modificabili, senza revisione costituzionale, se le variazioni sono «accettate dalle due parti». È quel che avvenne con la revisione del Concordato del 18 febbraio 1984, resa esecutiva con la legge n. 121 del 1985. L'art. 7 Cost., a differenza dell'art. 8, non pone un'espressa riserva di legge (si limita a stabilire che «le modificazioni dei Patti, accettate dalle due parti, non richiedono procedimento di revisione costituzionale»): e così molti dei contenuti di queste modifiche ai Patti Lateranensi (a partire dalla questione dell'insegnamento della religione cattolica nelle scuole pubbliche) sono stati disciplinati con atti di normazione secondaria. Tuttavia, la sostanza della revisione del Concordato è contenuta nella citata legge del 1985. Quest'ultima, come anche le leggi che regolano i rapporti con le confessioni diverse dalla cattolica, segue un procedimento particolare, che, nella sostanza, si ispira al modello della legge di autorizzazione alla ratifica dei trattati. Innanzitutto, l'iniziativa legislativa è, nei fatti, riservata al Governo, che procede a negoziare le intese (o le modifiche al Concordato) con la controparte (peraltro anche per le leggi di approvazione delle intese si è ritenuta possibile una iniziativa parlamentare, per ovviare a un'eventuale inattività del Governo: cfr. la seduta della giunta per il regolamento della Camera del 28 febbraio 2007): vale a dire, o la Chiesa cattolica, o l'ente esponenziale della confessione religiosa diversa dalla cattolica, non sempre facile da individuare (la natura della confessione può in sé impedire l'individuazione di un ente esponenziale: da ciò la storica difficoltà di stipulare l'intesa che regoli i rapporti tra lo Stato e l'Islam).

Il testo dell'intesa così negoziata è riprodotto in un disegno di legge (non in un allegato, come avviene nei trattati internazionali, ma nel corpo stesso del disegno di legge), il quale, similmente a quanto avviene per i trattati internazionali, non è considerato emendabile (salvo che per le norme prive di corrispondenza nell'intesa, come accade ad esempio per la copertura finanziaria). Su ciò la prassi è consolidata e ferma [Placanica 2002]: ogni emendamento non potrebbe che comportare la riapertura delle trattative che hanno condotto all'intesa e dunque (visto il sistema che si è seguito nella prassi di non allegare l'intesa, ma di incorporarla nel testo del disegno di legge) anche la semplice non approvazione di un articolo determina l'ulteriore improcedibilità dell'esame del disegno di legge [Long 1991; Dickmann 2006a].

Questa inemendabilità (frutto di una vera atipicità della fonte, voluta dalla Costituzione) si riflette simmetricamente nel potere che i Presidenti di Camera e Senato (e i Presidenti delle commissioni parlamentari) esercitano dichiarando l'improcedibilità di emendamenti, di parte o di interi disegni di legge, che, in un modo o nell'altro, incidano su materie oggetto di intesa tra lo Stato italiano e le rappresentanze della Chiesa cattolica o di altre confessioni religiose.

Nel corso della XVI Legislatura si è sciolto, in senso positivo, il dubbio circa la legittimità dell'esame dei disegni di legge in questione da parte delle commissioni in sede deliberante o legislativa, con l'approvazione direttamente in commissione, alla Camera come al Senato, di ben cinque nuove leggi recanti norme per la regolazione dei rapporti tra lo Stato italiano e altrettante confessioni religiose. Per l'unica intesa approvata nella XVII Legislatura (quella con l'Istituto buddista italiano Soka Gakkai) si è invece tornati all'approvazione in sede referente.


### 6.5. Leggi di conversione dei decreti-legge

I disegni di legge di conversione dei decreti-legge sono lo strumento attraverso cui il Governo trasmette alle Camere il testo del decreto-legge, adottato dallo stesso Governo, ai sensi dell'art. 77 Cost., «in casi straordinari di necessità e urgenza»: essi si compongono in genere di un unico articolo, con il quale si dispone la conversione in legge del decreto-legge, il cui testo è riprodotto in allegato.

È l'art. 77 Cost. a stabilire, in modo tassativo, i tempi di inizio e di conclusione dell'esame parlamentare di tali disegni di legge, prevedendo che i decreti-legge debbano essere presentati il giorno stesso alle Camere, le quali, anche se sciolte, sono appositamente convocate e si riuniscono entro 5 giorni; e stabilendo che essi perdano efficacia *ex tunc* se non sono convertiti in legge entro 60 giorni. A questa «urgenza costituzionale» i regolamenti parlamentari hanno risposto in modo diverso, ma sempre in contraddizione con la logica della Carta fondamentale [Manzella 2003a]: in un primo momento, non differenziando il procedimento di esame dei disegni di legge di conversione rispetto a quello previsto per gli altri progetti di legge; in un secondo momento, a partire dagli anni '80 del secolo scorso, specializzandolo sì, ma mediante l'introduzione di una serie di aggravamenti procedurali, consistenti in un subprocedimento diretto a valorizzare il controllo parlamentare sulla sussistenza dei presupposti costituzionali di straordinaria necessità e urgenza (affidato in via preliminare alle commissioni affari costituzionali e poi alle rispettive Assemblee).

> QUADRO 8.17.
> **Le (future) leggi approvative delle intese sul regionalismo differenziato, *ex* art. 116, comma 3, Cost.**
>
> L'art. 116, comma 3, Cost. prevede che, con legge, possano essere attribuite alle Regioni a statuto ordinario «ulteriori forme e condizioni particolari di autonomia». È una legge *sui generis*; deve essere infatti «approvata dalle Camere a maggioranza assoluta dei componenti» e, inoltre, «sulla base di intesa fra lo Stato e la Regione interessata». L'espressione utilizzata, «sulla base di intesa», è la stessa usata, per le intese con le confessioni acattoliche, dall'art. 8 Cost., il quale non prevede però il *quorum* qualificato di approvazione. Le materie su cui sono attivabili «ulteriori forme e condizioni particolari di autonomia» sono (tutte) le materie di potestà legislativa concorrente (art. 117, comma 3, Cost.), nonché alcune materie di potestà legislativa esclusiva statale (l'organizzazione della giustizia di pace; le norme generali sull'istruzione; la tutela dell'ambiente, dell'ecosistema e dei beni culturali).
> L'iniziativa di questo complesso procedimento (non l'iniziativa legislativa in senso proprio) spetta alla Regione interessata che, nella sua autonomia (statutaria e legislativa), individua l'organo competente (generalmente il Consiglio regionale), e disciplina anche fasi preparatorie: alcune necessarie (come il coinvolgimento degli enti locali, prescritto dall'art. 116, comma 3, Cost.); altre eventuali (come ad esempio la scelta del legislatore veneto e di quello lombardo di far precedere la richiesta di avvio del procedimento dallo svolgimento, nell'ottobre 2017, di un referendum consultivo per acquisire l'orientamento dei cittadini della Regione)⁵¹.
> Sull'iniziativa delle Regioni, il Governo deve attivarsi (questo prevede l'art. 1, comma 571, della legge n. 147 del 2013, che fissa al riguardo anche un termine di 60 giorni). Analogamente a quanto avviene per le leggi che regolano le intese con le confessioni religiose, sembrerebbe debba essere il Governo, di norma, a presentare alle Camere il disegno di legge che recepisce l'intesa sottoscritta con la Regione, non potendosi però del tutto escludere l'ipotesi di una iniziativa regionale, allo scopo di fronteggiare l'eventuale inerzia governativa [Piccirilli 2018a]. Questo disegno di legge, oltre a recepire i contenuti dell'intesa, deve rispettare i principi di cui all'art. 119 Cost. In particolare: l'equilibrio di bilancio; l'obbligo di concorrere all'osservanza dei vincoli economici e finanziari derivanti dall'ordinamento dell'Unione Europea; il principio della disponibilità di risorse autonome, comunque non vincolate e in ogni caso idonee all'integrale finanziamento delle funzioni pubbliche attribuite; infine, l'impossibilità di ricorrere all'indebitamento se non per finanziare spese di investimento. La legge, come si è accennato, deve essere approvata a maggioranza assoluta dei componenti di ciascuna Camera, in esito a un procedimento legislativo in cui siano adeguatamente coinvolte le Regioni interessate (e gli enti locali, per i quali pure l'art. 116, comma 3 Cost., pone un obbligo di consultazione, nell'ipotesi in cui la Regione non vi abbia provveduto in forme adeguate).
> La previsione di cui all'art. 116, comma 3, Cost., introdotta dalla legge costituzionale n. 3 del 2001 di riforma del titolo V, non ha trovato attuazione nelle quattro legislature successive. Nella parte conclusiva della XVII Legislatura, tuttavia, le iniziative di tre Regioni (Emilia-Romagna, Lombardia e Veneto; le ultime due promosse anche sulla base di appositi referendum consultivi) hanno determinato l'avvio di un negoziato che ha portato alla sottoscrizione, il 28 febbraio 2018, di tre distinti accordi, «preliminari» rispetto alle intese. Accordi sottoscritti dal rappresentante del Governo (il sottosegretario agli affari regionali) e dai Presidenti delle Regioni. Si tratta di accordi che fissano un primo elenco di materie in vista della definizione delle intese e altresì taluni principi relativi all'elaborazione delle intese stesse. In particolare, in questi accordi si prevede che l'approvazione da parte delle Camere dell'intesa sottoscritta ai sensi dell'art. 116, comma 3, Cost. «avverrà in conformità al procedimento, ormai consolidato in via di prassi, per l'approvazione dell'intesa tra lo Stato e le confessioni religiose» di cui all'art. 8, comma 3, Cost.


Tuttavia, come parte della dottrina aveva intuito, l'idea che un organo politico possa distinguere tra la valutazione di legittimità costituzionale e quella di merito di un decreto-legge si è rivelata fallace. Così, proprio in base all'esito insoddisfacente di tale procedura [Pitruzzella 1989; Rizzoni 1993] se ne è decisa, nel 1997 alla Camera e nel 2017 al Senato, la soppressione, ferma restando la possibilità, per un capogruppo, 10 senatori o 20 deputati, di presentare una questione pregiudiziale (art. 78, comma 3, r.S.; art. 96 *bis*, comma 3, r.C.).

Alla Camera, in sua vece, si è previsto il coinvolgimento, nel procedimento di conversione dei decreti-legge, di un organo a composizione paritaria quale il comitato per la legislazione (*cfr. supra*, cap. VI, par. 5), chiamato a operare, però, sulla base di parametri differenti, nei quali non è incluso l'art. 77 Cost. Esso infatti deve esprimersi sulla qualità del testo e sulla sua conformità alle regole riguardanti la specificità e l'omogeneità e i limiti di contenuto dei decreti-legge, previsti dalla vigente legislazione, mentre la commissione di merito, quella alla quale il disegno di legge di conversione è assegnato in sede referente, deve valutare la sussistenza dei presupposti costituzionali, sulla base degli elementi contenuti nella relazione governativa (art. 96 *bis*, commi 1 e 2, r.C.).

> QUADRO 8.18.
> **Il ricorso ai decreti-legge: uno strumento tutt'altro che eccezionale**
>
> Diversamente da quel che si potrebbe ricavare dagli artt. 76 e 77 Cost., e da quel che pensavano gli stessi Costituenti, il Governo ha fatto ricorso al decreto-legge con una notevole frequenza: basti qui ricordare che, dagli anni '70 del secolo scorso in poi, si è avuta una media sempre superiore a un decreto-legge a settimana, salita in alcuni periodi - per effetto della «reiterazione» - a un decreto-legge al giorno [Celotto 1997; Simoncini 2006]. Nelle ultime due legislature (XVI e XVII), peraltro, questo dato è sceso, assestandosi intorno a un numero variabile tra uno e due decreti-legge al mese, anche se il loro contenuto è progressivamente cresciuto.
> Nel leggere questi dati, occorre peraltro considerare che, nel corso degli anni '80 e fino alla metà del decennio successivo, si è manifestata la prassi della cosiddetta «reiterazione» dei decreti-legge: accadeva cioè che, alla scadenza del sessantesimo giorno di vigenza del decreto-legge e quindi alla vigilia della sua decadenza, il Governo, facendo leva sulla mancata pronuncia negativa da parte delle Camere (e, anzi, sul fatto che in genere il relativo disegno di legge aveva percorso un tratto significativo del proprio cammino parlamentare), procedesse a una nuova adozione del decreto-legge (di solito incorporando le modifiche introdotte in Parlamento). Nuova adozione che interveniva anche più volte, dando origine così a una «catena» di decreti-legge che poteva trascinarsi, prima della conversione dell'ultimo (e della sanatoria di tutti i precedenti), per alcuni anni.
> La Corte costituzionale, con la celebre sentenza n. 360 del 1996, ha dichiarato tale prassi in contrasto con la Costituzione, sulla base di cinque argomentazioni (tre delle quali riferite al disposto della norma costituzionale, le restanti due ispirate a principi di carattere più generale): in primo luogo, poiché altera la natura provvisoria del decreto-legge, espressamente stabilita dalla Costituzione; in secondo luogo, poiché toglie valore al carattere straordinario dei requisiti di necessità e urgenza; in terzo luogo, poiché attenua la sanzione, ricollegata alla mancata conversione entro il sessantesimo giorno, della decadenza con perdita di efficacia *ex tunc*; in quarto luogo, poiché altera i caratteri della forma di governo, il cui assetto è strettamente connesso con quello del sistema delle fonti, vanificando l'attribuzione al Parlamento della funzione legislativa ordinaria; in quinto e ultimo luogo, poiché finisce per intaccare il valore della certezza del diritto, per l'impossibilità di prevedere la durata nel tempo delle norme reiterate e l'esito finale del processo di conversione (*corsivi aggiunti*).

A questa differenza si aggiunge la disarmonia relativa all'applicazione del contingentamento dei tempi nell'esame dei disegni di legge di conversione dei decreti-legge: applicazione che avviene regolarmente al Senato (ove è anzi stabilito che i disegni di legge di conversione, se presentati in prima lettura, siano iscritti all'ordine del giorno dell'Assemblea in tempo utile ad assicurare che la votazione finale avvenga non oltre il trentesimo giorno dal deferimento), e a cui non si procede invece alla Camera (art. 154, comma 1, r.C.: *cfr. supra*, par. 1.3).

Con la legge di conversione, dunque, le Camere stabilizzano gli effetti del decreto-legge, rendendo permanente la disciplina da esse dettata, la quale peraltro viene in genere ampiamente modificata dalla stessa legge di conversione, mediante emendamenti riferiti solo formalmente a questa, ma in realtà modificativi del testo del decreto-legge (nel frattempo, lo si ricorda, già in vigore). Come ha disposto l'art. 15, comma 5, della legge n. 400 del 1988, tali emendamenti hanno efficacia dal giorno successivo a quello della pubblicazione della legge di conversione, salvo che quest'ultima disponga diversamente.

Anche quanto ai margini di emendabilità della legge di conversione, i due regolamenti seguono strade differenti: l'art. 96 *bis*, comma 7, r.C. prevede uno «scrutinio stretto» sull'ammissibilità degli emendamenti riferiti ai disegni di legge di conversione, stabilendo che vanno dichiarati inammissibili quelli «che non siano strettamente attinenti alla materia del decreto-legge»; il regolamento del Senato non differenzia tale valutazione da quella che si ha sugli emendamenti riferiti agli ordinari progetti di legge (che, ai sensi dell'art. 97, comma 1, r.S., porta a escludere solo quelli «estranei all'oggetto della discussione»). Tale disarmonia si è andata accentuando nella prassi delle legislature XIII-XVI [Ghiribelli 2011; Duilio 2013], a discapito di un orientamento della giunta per il regolamento del Senato (dell'8 novembre 1984), che invece pareva avvicinarsi alla «giurisprudenza» dell'altro ramo del Parlamento, e del peculiare trattamento procedurale spettante agli emendamenti ai disegni di legge di conversione approvati dalle commissioni (che restano tali anche nel corso dell'esame in Assemblea, senza entrare automaticamente a comporre il testo base: art. 78, comma 6, r.S.).

Un movimento in direzione contraria, a favore di una convergenza tra i due rami del Parlamento nel senso di operare un sindacato piuttosto stretto sugli emendamenti ai disegni di legge di conversione, si è verificato, seppure timidamente, a seguito delle importanti affermazioni sull'omogeneità del decreto-legge e della legge di conversione contenute nella sentenza n. 22 del 2012 della Corte costituzionale (e prontamente riprese in una lettera inviata dal Presidente della Repubblica ai Presidenti delle Camere e al Presidente del Consiglio il 23 febbraio 2012) e ribadite nella sentenza n. 32 del 2014.

### 6.6. Leggi di delega (e di delegificazione)

Con l'approvazione di una legge di delega il Parlamento demanda al Governo, ai sensi dell'art. 76 Cost., l'esercizio della funzione legislativa su un certo oggetto. Non si tratta di una delega «in bianco», ma di una delega che, oltre a riguardare un oggetto definito, deve essere temporanea e parziale: nel senso che vale per un tempo limitato (e durante questo arco temporale non è neppure escluso che le Camere tornino a legiferare su quell'oggetto) e non consente un'attività del tutto libera al Governo, posto che deve svolgersi nel rispetto di principi e criteri direttivi indicati - in modo più o meno analitico, a seconda dei casi (Corte cost. n. 224 del 1990) - dal legislatore delegante. È dunque anzitutto al legislatore delegante che l'art. 76 Cost. rivolge le sue prescrizioni: a tutela del Parlamento nei confronti di sé stesso, in modo da evitare il ripetersi di esautoramenti della funzione legislativa parlamentare come quelli verificatisi in epoca statutaria e fascista. Alla medesima *ratio* sembra rispondere l'inclusione dei disegni di legge di delega all'interno della riserva d'Assemblea a opera dell'art. 72, comma 4, Cost., che configura la decisione di dismettere l'esercizio della funzione legislativa come un'opzione ben meditata e in qualche misura solenne. Il disegno costituzionale, così interpretato, non osta, pertanto, a che lo stesso legislatore delegante fissi limiti ulteriori [Cicconetti 1966], in particolare di tipo procedimentale, ai quali pure il Governo è tenuto a conformarsi nell'attività di predisposizione del decreto legislativo; in caso contrario esso darà origine a una violazione della legge di delega (considerata norma interposta nel giudizio di legittimità costituzionale, a partire dalla sentenza n. 3 del 1957 della Corte costituzionale), e dunque a una lesione indiretta dell'art. 76 Cost. (per «eccesso di delega»).

Questi limiti ulteriori consistono in genere nel coinvolgimento preventivo di organi o soggetti di vario genere (dalle Conferenze Stato-autonomie territoriali alle forze sociali; dalle autorità indipendenti alla Commissione europea; dal Consiglio di Stato fino alle commissioni parlamentari), chiamati a esprimere il loro parere - obbligatorio, ma non vincolante - sullo schema di decreto legislativo predisposto in attuazione della delega.


> QUADRO 8.19.
> **La natura della legge di conversione (e la sua emendabilità): una legge come le altre?**
>
> Dietro il problema dei tempi di esame e dei margini di emendabilità dei disegni di legge di conversione si nasconde in realtà una profonda incertezza sulla natura della legge di conversione e sui suoi rapporti con il decreto-legge. In proposito, si confrontano essenzialmente due orientamenti.
> Un primo orientamento [Modugno e Nocilla 1973; Paladin 1996] tende ad affermare l'idea della legge di conversione come ordinaria manifestazione della funzione legislativa delle Camere, idonea perciò a ristabilire l'ordine corretto delle competenze tra Parlamento e Governo e ad assumere, al tempo stesso, qualsivoglia contenuto normativo che la funzione legislativa può fare proprio, fino a «novare» la fonte delle disposizioni originariamente dettate dal decreto-legge e a sanarne perciò tutti i vizi attinenti al procedimento di formazione.
> Un secondo orientamento [Raveraira 1986; Pitruzzella 1989; Angiolini 1996; Concaro 2000], invece, propone l'idea che quello di conversione sia un procedimento legislativo - e, perciò, che da esso origini un atto-fonte - per più versi specializzato e, in quanto tale, di contenuto fortemente limitato per effetto della necessaria e inscindibile connessione (che sarebbe, secondo alcuni, di tipo endoprocedimentale [Di Ciolo 1970; Silvestri 1996]) con il relativo decreto-legge, le cui violazioni dell'art. 77 Cost. tendono perciò a trasferirsi sulla legge di conversione.
> Piuttosto singolare è la circostanza che il primo orientamento possa ritenersi sottostante alle prassi formatesi in Senato; mentre più coerenti con il secondo orientamento appaiono le prassi prevalenti presso la Camera (specie sotto la spinta del comitato per la legislazione). Tuttavia, il contrasto pare avviarsi a soluzione, in quanto il secondo dei due orientamenti succitati è stato fatto proprio sia dal Presidente della Repubblica (in particolare in un messaggio di rinvio del 29 marzo 2002 e in lettere del 22 febbraio 2011 e del febbraio 2012 [Chinni 2014]), sia, da ultimo (dal 2007 in poi), dalla Corte costituzionale.
> Questa, infatti, ha prima ripreso e applicato (Corte cost. n. 171 del 2007 e n. 128 del 2008) un *obiter dictum* contenuto nella sentenza n. 29 del 1995 sulla sindacabilità dell'evidente mancanza dei presupposti di necessità e urgenza anche una volta intervenuta la legge di conversione, che risulta in tal caso viziata *in procedendo*. Poi (Corte cost. n. 22 del 2012) è giunta a valorizzare il requisito dell'omogeneità del decreto-legge e della legge di conversione, richiesto dall'art. 15, comma 3, della legge n. 400 del 1988. La Corte, superando la chiave di lettura adottata nella sentenza n. 391 del 1995, ha infatti chiarito che questa disposizione, «pur non avendo, in sé e per sé, rango costituzionale, e non potendo quindi assurgere a parametro di legittimità in un giudizio davanti a questa Corte, costituisce esplicitazione della *ratio* implicita nel secondo comma dell'art. 77 Cost., il quale impone il collegamento dell'intero decreto-legge al caso straordinario di necessità e di urgenza, che ha indotto il Governo ad avvalersi dell'eccezionale potere di esercitare la funzione legislativa senza previa delegazione da parte del Parlamento» (cfr., con riferimento al requisito delle «misure di immediata applicazione», anche Corte cost. n. 220 del 2013; in parziale contraddizione con questo orientamento cfr., però, Corte cost. n. 237 del 2013). Con la successiva sentenza n. 32 del 2014 la Corte ha affermato che la legge di conversione «segue un *iter* parlamentare semplificato e caratterizzato dal rispetto di tempi particolarmente rapidi, che si giustificano alla luce della sua natura di legge funzionalizzata alla stabilizzazione di un provvedimento avente forza di legge, emanato provvisoriamente dal Governo e valido per un lasso temporale breve e circoscritto». Essa si connota come una «legge a competenza tipica»: da ciò «derivano i limiti alla emendabilità del decreto-legge», per cui essa non può «aprirsi a qualsiasi contenuto ulteriore». Dunque, «l'inclusione di emendamenti e articoli aggiuntivi che non siano attinenti alla materia oggetto del decreto-legge, o alle finalità di quest'ultimo, determina un vizio della legge di conversione *in parte qua*». Una valutazione, quest'ultima, assai difficile però quando, come spesso accade, è il contenuto stesso del decreto-legge da convertire a essere *ab origine* eterogeneo (come succede, ad esempio, nei cosiddetti decreti-legge «milleproroghe»).


La previsione assolutamente più frequente è quella dei pareri delle commissioni parlamentari, per i quali ha trovato applicazione - negli spazi lasciati liberi dalla singola legge di delega - la disciplina prevista, in generale, per l'espressione dei pareri parlamentari su atti del Governo (art. 143, comma 4, r.C.; art. 139 *bis* r.S.). Nel 1999, alla Camera, si è introdotto un apposito articolo (l'art. 96 *ter*, unico articolo del capo XIX *ter*, rubricato «Dell'esame di schemi di atti normativi del Governo»), con il quale si è preso atto della rilevanza del fenomeno (e della sua natura non patologica), prevedendo l'applicabilità, in quanto compatibili, delle norme sull'istruttoria legislativa in commissione e disciplinando in particolare il coinvolgimento di più commissioni parlamentari, oltre che dello stesso comitato per la legislazione, nel procedimento in questione: chiamando in causa, con l'espressione di propri «rilievi» (una sorta di «parere per il parere»), sia la commissione bilancio, per tutti gli schemi di atti normativi aventi effetti finanziari, sia, su loro richiesta o su iniziativa della commissione competente in via principale, le altre commissioni eventualmente interessate al provvedimento.

È per effetto della previsione del parere di commissioni parlamentari sugli schemi di decreti legislativi che il dialogo tra Parlamento e Governo, già realizzatosi durante l'approvazione della legge di delega, ha modo di proseguire anche successivamente alla sua entrata in vigore. Con un'inversione dei ruoli, però: nella fase di approvazione della legge di delega l'ultima parola, in questo dialogo, spetta al Parlamento (anche se il Governo può in vario modo «forzare» tale decisione, ad esempio ponendo la questione di fiducia), si parla pertanto di fase «a dominanza parlamentare»; al contrario, nella fase di adozione del decreto legislativo, la decisione finale compete al Governo, seppure, come si è osservato, al termine di un lungo *iter* nel corso del quale hanno modo di esprimersi - una, o anche due volte - più commissioni parlamentari (con pareri mai qualificati come giuridicamente vincolanti), e si parla perciò di fase «a dominanza governativa».

A queste due fasi, necessarie, se ne aggiunge sempre più spesso una terza, a carattere eventuale. Accade infatti ormai con regolarità che la legge di delegazione, accanto alla delega principale (spesso esercitabile, a scelta del Governo, attraverso più decreti legislativi tra loro complementari: cfr. quanto dispone, con riferimento alle deleghe a «oggetti distinti, suscettibili di separata disciplina», l'art. 14, comma 3, della legge n. 400 del 1988), preveda una delega accessoria, in virtù della quale, entro un termine successivo alla scadenza della delega «principale», il Governo è delegato ad adottare ulteriori decreti legislativi «integrativi e correttivi» (o, più semplicemente, «correttivi»), nel rispetto dei medesimi principi e criteri direttivi fissati nella legge di delega e seguendo lo stesso procedimento delineato per l'adozione del decreto legislativo «principale» (inclusa la fase del parere parlamentare, che, nel caso dei correttivi al nuovo codice di procedura penale, fu qualificato come «conforme»: obbligando cioè il Governo, ove intendesse attuare la delega, a farlo conformemente al parere reso dall'apposita commissione bicamerale [Lupo 1999]).

Lo strumento della delega integrativa e correttiva, la cui legittimità è stata affermata in più occasioni dalla Corte costituzionale (Corte cost. n. 156 del 1985; n. 425 del 2000; n. 126 del 2001), offre una serie di vantaggi [Lupo 1996; Cartabia 1997; Ruotolo 2009], soprattutto in materie complesse e oggetto di interventi fortemente innovativi, in cui l'esercizio della delega può postulare un periodo di prova e una verifica dopo la prima attuazione, consentendo di apportare modifiche di dettaglio sulla base dell'esperienza o dei rilievi avanzati dopo la sua entrata in vigore. Il medesimo istituto appare invece presentare soprattutto svantaggi, legati al carattere provvisorio quando non precario che esso induce nella disciplina contenuta nel decreto legislativo «principale», ove si riferisca a deleghe non di riforma, ma di riordino o di riassetto normativo (o anche alle deleghe «taglia-leggi», di cui all'art. 14 della legge n. 246 del 2005, e successive modificazioni), che dovrebbero mirare a dare stabilità e organicità alla disciplina di un determinato settore dell'ordinamento.

Simile allo schema procedimentale della delega legislativa, dal punto di vista del «dialogo» tra Parlamento e Governo, si rivela quello della delegificazione (ossia del trasferimento alla potestà regolamentare di materie già disciplinate con fonte di rango primario). In effetti, anche al di là del modello generale di delegificazione previsto dall'art. 17, comma 2, della legge n. 400 del 1988, è sintomatico che le leggi di delegificazione abbiano spesso chiamato «principi e criteri direttivi» quelle che dovrebbero essere soltanto «norme generali regolatrici della materia»; e, soprattutto, che abbiano previsto anche in questo caso con sistematicità il parere delle commissioni parlamentari sugli schemi dei regolamenti di delegificazione (parere introdotto in via generale, con una novella al suddetto art. 17, comma 2, dall'art. 5 della legge n. 69 del 2009). A riprova di questa somiglianza può altresì richiamarsi l'art. 16 *bis*, comma 6 *bis*, r.C., introdotto nel luglio 1999, il quale ha previsto l'intervento obbligatorio del comitato per la legislazione sui «progetti di legge recanti norme di delegazione legislativa o disposizioni volte a trasferire alla potestà regolamentare del Governo o di altri soggetti materie già disciplinate con legge». In questo modo, per un verso, si è codificato nel regolamento della Camera un orientamento già fatto proprio, poco dopo l'avvio dei lavori del comitato per la legislazione, dal Presidente della Camera Violante con riguardo ai progetti di legge recanti norme di delegazione legislativa⁵², e, per l'altro, lo si è esteso ai progetti di legge contenenti norme di delegificazione. Si noti, infatti, che la formulazione della disposizione è tale da includere anche quelle previsioni che tolgono spazio alla legge in favore della potestà normativa di soggetti diversi dal Governo, purché questa potestà si eserciti con un atto di rango secondario: ne discende che vi rientrano le delegificazioni (in senso ampio) in favore di enti locali, università e autorità indipendenti, mentre ne sono escluse le forme di «decentramento legislativo» in favore della legge regionale e di atti non qualificabili come regolamenti (si pensi in particolare al caso dei contratti collettivi).

Ovviamente, le differenze tra deleghe e delegificazioni non sono poche: attengono sia ai reciproci rapporti nel sistema delle fonti, sia al regime delle relative norme, sia infine all'ambito di competenza spettante alle fonti legislative e a quelle regolamentari dello Stato (specie ai sensi del nuovo art. 117 Cost.). Del resto, di tali differenze si è avuta piena consapevolezza nella breve esperienza dei testi unici «misti» (contenenti cioè, al loro interno, disposizioni sia legislative che regolamentari) che sono stati previsti dall'art. 7 della legge n. 50 del 1999, ma che sono stati presto abbandonati dallo stesso legislatore. Tuttavia, dal punto di vista del diritto parlamentare, e del procedimento di formazione, le somiglianze, come si è visto, appaiono tutt'altro che marginali.


> QUADRO 8.20.
> **I pareri parlamentari su atti normativi del Governo, tra controllo e colegislazione**
>
> La disciplina introdotta nell'art. 96 *ter* r.C. rende ancora più evidente un'ambiguità che da tempo caratterizza la fase di espressione dei pareri parlamentari su atti normativi del Governo: la funzione esercitata da tali pareri tende infatti a oscillare lungo un *continuum* tra il polo del controllo (ossia della valutazione, in termini politici, del tasso di rispetto delle indicazioni di principio che lo stesso Parlamento ha fissato nella legge di delega) e il polo della «colegislazione» (che si raggiunge allorquando le commissioni parlamentari concentrano la propria attenzione non sul rapporto tra lo schema di atto normativo a esse sottoposto e i principi legislativi, bensì sul testo dello schema considerato in sé, quasi si trattasse di un ordinario disegno di legge al loro esame). Quale di questi due poli - quello del controllo o quello della colegislazione - sia destinato a prevalere non è lecito prevedere, potendosi anzi immaginare che essi continueranno in qualche modo a coesistere nella procedura in questione: la prevalenza dell'uno o dell'altro sarà con ogni probabilità legata alle tendenze evolutive della forma di governo, ai caratteri che assumeranno le leggi di delega - essendo evidente che, ove nella legge manchino limiti contenutistici, diventa piuttosto difficile, per le commissioni parlamentari, svolgere una funzione di controllo, in considerazione dell'assenza del principale parametro rispetto al quale il controllo in questione dovrebbe aver luogo -, nonché alla procedura adottata per l'esame e la votazione della proposta di parere formulata dal relatore (procedura che ai due suddetti elementi appare strettamente connessa).
> Infatti, la semplice e poco formalizzata procedura prevista per le commissioni in sede consultiva, a lungo adottata anche per l'espressione di pareri su atti del Governo, adatta ai casi in cui è decisamente prevalente la funzione di controllo, è stata in molte occasioni abbandonata, soprattutto alla Camera, in favore di un altro schema procedimentale maggiormente in grado di consentire ai membri della commissione di contribuire in modo attivo e diretto, e non solo tramite la figura del relatore, alla stesa del parere approvato dalla commissione [Profili 2002; Rossi 2002; Albanesi 2010]. Ai sensi di questa «nuova» procedura, più idonea allo svolgimento della funzione di colegislazione, le modifiche alla proposta di parere presentata dal relatore, ove non vengano accolte dal relatore stesso né si configurino, a giudizio del Presidente della commissione, come vere e proprie proposte alternative, sono assoggettate a un trattamento pressoché analogo a quello riservato agli emendamenti nel procedimento legislativo: ossia sono poste in votazione, una dopo l'altra, prima della proposta di parere formulata dal relatore alla quale si riferiscono. Non è certo casuale che questa seconda procedura sia stata seguita, ad esempio, nel corso dell'attuazione delle numerose deleghe contenute nella legge n. 42 del 2009, sul c.d. «federalismo fiscale», in cui l'apposita commissione bicamerale (e, in un'occasione, persino le Assemblee di Senato e Camera: sedute del 22-23 febbraio 2011 e del 1° marzo 2011) ha svolto, con i suoi pareri, un importante ruolo di «colegislatore» [Gianniti e Lupo 2009].

### 6.7. Leggi di bilancio, rendiconto e assestamento

Mentre la Carta costituzionale fa esclusivo riferimento alle leggi di approvazione del bilancio e del rendiconto (per entrambe ponendo, per un verso, una riserva di iniziativa a favore del Governo e, per altro verso, una riserva di approvazione a favore del Parlamento), la legislazione in materia di contabilità pubblica è venuta delineando una gamma di provvedimenti legislativi decisamente più articolata. Questo assetto si è poi intrecciato con una disciplina europea sempre più incisiva, sul piano quantitativo (in termini di obiettivi di finanza pubblica) e sul piano procedurale (in particolare con il cosiddetto «semestre europeo»), fino a dare luogo a un'importante revisione costituzionale, quella di cui alla legge costituzionale n. 1 del 2012 («Introduzione del principio del pareggio di bilancio nella Carta costituzionale»), che - sostanzialmente in risposta a quanto richiesto in sede europea, prima dal «patto Europlus» e poi dal trattato sulla stabilità, sul coordinamento e sulla *governance* dell'Unione economica e monetaria (il cosiddetto *Fiscal compact*) - ha riscritto integralmente l'art. 81 Cost., modificando altresì gli artt. 97, 117 e 119 Cost.

Con la legge n. 468 del 1978, in particolare, nel tentativo di disegnare strumenti adeguati al governo della finanza pubblica, si è optato infatti per valorizzare non la legge di bilancio, bensì la «manovra di bilancio», avente il suo fulcro in un altro disegno di legge, da esaminarsi insieme a quello di bilancio, ma abilitato a disporre quel che la legge di bilancio, in forza dell'art. 81, comma 3, Cost., si riteneva non potesse fare: ossia il disegno di legge finanziaria con cui disporre modifiche sostanziali alla legislazione, con relativa compensazione finanziaria.

Successivi interventi legislativi, nel 1988 (legge n. 362), nel 1999 (legge n. 208), nel 2009 (legge n. 196), nel 2011 (legge n. 39) e nel 2016 (legge n. 163), hanno poi ridefinito ogni volta il contenuto proprio della legge finanziaria - dal 2009 ridenominata «legge di stabilità», e dal 2016 confluita all'interno della legge di bilancio - e ulteriormente arricchito gli strumenti che compongono la manovra di bilancio: includendovi un documento programmatico, da approvarsi con parallele risoluzioni di Camera e Senato (*cfr. supra*, il par. 3.4) - denominato in origine, dal 1988 al 2009, DPEF (documento di programmazione economica e finanziaria), divenuto poi, per una breve fase, la DFP (decisione di finanza pubblica) e ora, dal 2011, DEF (documento di economia e finanza) -, nonché i disegni di legge collegati.

La manovra autunnale di finanza pubblica si articola oggi nell'esame di un unico documento fondamentale, la legge di bilancio, diviso in due sezioni: la prima sezione normativa, che in larga parte eredita i contenuti della precedente legge di stabilità, ha la funzione di disporre il quadro finanziario per il periodo di riferimento e include misure quantitative funzionali al raggiungimento degli obiettivi di finanza pubblica; la seconda sezione contabile, sostanzialmente corrispondente alla vecchia legge di bilancio, reca invece le previsioni di entrata e di spesa del bilancio dello Stato basate sulla legislazione vigente, come rivista dalla prima sezione. Con l'integrazione in un unico provvedimento di due documenti che prima erano divisi si è inteso favorire un esame integrato della decisione di bilancio sull'insieme delle entrate e delle spese pubbliche, consentendo quindi al Parlamento di valutare le priorità dell'intervento pubblico nella sua interezza.

Si noti, inoltre, che pressoché sistematicamente la stesura del disegno di legge di bilancio è preceduta dalla presentazione, da parte del Governo, e dall'approvazione, con parallele risoluzioni parlamentari, della nota di aggiornamento al DEF (NADEF: *cfr. supra*, par. 3.4), a loro volta spesso precedute negli ultimi anni da un voto - a maggioranza assoluta dei componenti di Camera e Senato -- sull'autorizzazione a un maggiore indebitamento pubblico, in attuazione dell'art. 6 della legge n. 243 del 2012. Si tratta di un voto (secondo quanto previsto dall'art. 81, comma 2, Cost.) cui si dovrebbe fare ricorso solo per l'indebitamento motivato dal «verificarsi di eventi eccezionali». Peraltro la stessa disposizione costituzionale consente il ricorso all'indebitamento «al fine di considerare gli effetti del ciclo economico», senza ricorrere a una votazione qualificata; una disposizione quest'ultima che potrebbe permettere un'interpretazione che, in coerenza con i vincoli europei, eviti un uso sistematico (come invece è avvenuto nella XVII Legislatura) di una procedura che prevede il voto qualificato e dovrebbe essere riservata a circostanze veramente eccezionali.

Questa disciplina legislativa ha trovato una risposta «speculare» nei regolamenti di Camera e Senato [Manzella 2003a]. La disciplina dei regolamenti parlamentari si è tendenzialmente adeguata (talvolta in modo tempestivo, talaltra con qualche anno di ritardo, avvalendosi perciò anche delle prime indicazioni provenienti dall'esperienza) alle diverse normative di contabilità, attuandole e altresì integrandole per alcuni importanti profili. Il ruolo dei regolamenti parlamentari (e delle prassi che in parte ne anticipano le previsioni, in parte ne integrano i disposti) è diventato cruciale soprattutto dopo il 1978, quando l'istituzione del disegno di legge finanziaria ha consigliato di dedicare un apposito periodo di tempo dei lavori parlamentari quasi esclusivamente all'esame dei due disegni di legge, per i quali si è prevista l'analisi abbinata in commissione e in Assemblea, e all'esame dei documenti a essi correlati: si è originata così una fase specializzata e concentrata dei lavori parlamentari (la cosiddetta «sessione di bilancio»), peraltro già *in nuce* desumibile dalle norme precedenti.

> QUADRO 8.21.
> **Il «semestre europeo» e il «calendario comune di bilancio»**
>
> Ormai la tempistica delle decisioni finanziarie degli Stati membri è determinata a livello di Unione Europea. Ciò accade per effetto del «semestre europeo» e del «calendario comune di bilancio» [Rizzoni 2011], disciplinati dai regolamenti (UE) n. 1175 del 2011 e n. 473 del 2013, entrambi del Parlamento europeo e del Consiglio, rispettivamente del 16 novembre 2011 (uno dei sei atti del cosiddetto *six-pack*) e del 21 maggio 2013 (uno dei due regolamenti del cosiddetto *two-pack*).
> La logica di fondo è quella di un ciclo di bilancio nel quale si svolge un serrato e continuo dialogo tra istituzioni europee e istituzioni nazionali, diretto a far sì che l'indirizzo politico-finanziario di ciascuno Stato membro si muova non solo in piena coerenza con i vincoli del patto di stabilità e crescita, ma anche secondo linee non incoerenti con le previsioni macroeconomiche e con le opzioni di fondo compiute in seno all'Unione Europea.
> Per dirla con il linguaggio dell'Unione, l'obiettivo è quello di «un più facile coordinamento delle politiche tra gli Stati membri la cui moneta è l'euro nonché [la] certezza che le raccomandazioni di Consiglio e Commissione siano adeguatamente integrate nella procedura di bilancio degli Stati membri» (così il *Considerando* n. 12 del regolamento n. 473, cit.).
> A ogni modo, si configurano un primo semestre (quello «europeo», appunto: da non confondersi con il semestre di Presidenza del Consiglio, assunto, a turno, da parte di ciascuno Stato membro), in cui si assumono gli indirizzi; e un secondo semestre (quello «nazionale»; ma, come si vedrà subito, con un forte coinvolgimento anche delle istituzioni europee), in cui si approvano le leggi con cui attuare tali indirizzi.
> Per gli Stati membri la cui moneta è l'euro il ciclo di bilancio è così articolato:
> 1. nel mese di aprile (preferibilmente entro il 15, ma comunque entro il 30) gli Stati membri devono pubblicare i loro piani di bilancio a medio termine (programmi di stabilità), indicando inoltre le loro priorità politiche per la crescita e l'occupazione per i 12 mesi successivi (programmi nazionali di riforma) nell'ambito del semestre europeo sul coordinamento delle politiche economiche, tenendo conto delle linee-guida di politica economica e di bilancio a livello UE e a livello di Stati membri elaborate, a marzo, dal Consiglio europeo sulla base dell'analisi annuale della crescita della Commissione europea (diffusa nel novembre dell'anno precedente);
> 2. nel mese di giugno, sulla base dei programmi di stabilità e dei programmi nazionali di bilancio, la Commissione europea elabora - nella prima parte del mese - le raccomandazioni di politica economica e di bilancio rivolte ai singoli Stati membri; entro la fine del mese, il Consiglio ECOFIN e, per la parte che gli compete, il Consiglio occupazione e affari sociali approvano le raccomandazioni della Commissione europea, sulla base degli orientamenti espressi dal Consiglio europeo;
> 3. entro il 15 ottobre gli Stati, sulla base delle raccomandazioni, pubblicano i loro progetti di bilancio per l'anno successivo consistenti in uno schema comprensivo dei saldi di finanza pubblica e di una descrizione complessiva degli interventi che si intendono adottare;
> 4. il prima possibile e comunque entro il 30 novembre la Commissione europea esamina ciascun progetto di bilancio, e formula un parere in merito; ma, ove individui gravi inosservanze degli obblighi del patto di stabilità e crescita, chiede allo Stato membro interessato di presentare, entro la fine di ottobre, un bilancio riveduto. La commissione pubblicherà inoltre una valutazione globale delle prospettive di bilancio dell'intera zona euro per l'anno successivo;
> 5. entro il 31 dicembre gli Stati membri approvano il bilancio.

> Lo spazio che residua per i Parlamenti nazionali (così come per i Governi degli Stati membri, ovunque veri protagonisti dell'indirizzo politico-finanziario) non è elevatissimo, ma neppure inesistente: sia nel semestre europeo, ove i Parlamenti nazionali vanno adeguatamente coinvolti «nella preparazione dei programmi di stabilità, dei programmi di convergenza e dei programmi nazionali di riforma, onde rafforzare la trasparenza, la titolarità e la responsabilità delle decisioni prese» (così il *Considerando* n. 16 del regolamento n. 1175, cit.); sia nel semestre nazionale, ove, oltre ovviamente ad approvare il bilancio, possono chiedere che il parere della Commissione europea sul bilancio sia presentato e illustrato davanti al Parlamento nazionale interessato.

> Per svolgere queste funzioni i Parlamenti nazionali, oltre che del rapporto con il rispettivo Governo (su cui *cfr. infra*, cap. IX, par. 3) e con organismi indipendenti (anzitutto, Corte dei conti, ufficio parlamentare di bilancio, Banca d'Italia e ISTAT), possono evidentemente avvalersi delle forme di cooperazione interparlamentare: tra cui una «settimana parlamentare sul semestre europeo», che per prassi si svolge a inizio anno presso il Parlamento europeo, e, soprattutto, la Conferenza interparlamentare prefigurata dall'art. 13 del *Fiscal compact* (su cui *cfr. infra*, cap. IX, par. 2.4).

> Il versante nazionale di questo calendario è stato definito, in Italia, soprattutto grazie alla revisione della legislazione contabile operata dalla legge n. 163 del 2016, in attuazione della legge «organica» o «rinforzata» n. 243 del 2012. La novella del 2017 ha adeguato il regolamento del Senato alle modifiche introdotte dalla legge n. 163 del 2016 con riferimento alla struttura e ai contenuti della legislazione contabile. La lettera del regolamento della Camera è invece rimasta immutata e continua ancora a fare riferimento al DPEF e alla legge finanziaria, ma con interpretazioni presidenziali la procedura si è adattata alle nuove previsioni, europee e della legge statale, che delineano questo peculiare procedimento parlamentare euronazionale.

Alle novità introdotte con la riforma della contabilità del 2009 non sono seguite subito modifiche esplicite dei regolamenti parlamentari: una volta di più si è proceduto con un'applicazione flessibile delle disposizioni vigenti. Da più parti si è quindi invocata una complessiva revisione delle procedure finanziarie, in attuazione del nuovo quadro costituzionale italiano ed europeo, della legge «organica» o «rinforzata» n. 243 del 2012 e da ultimo dalle modifiche alla legge di contabilità di cui alla legge n. 163 del 2016. E ciò anche per sviluppare la previsione di cui all'art. 5, comma 4, della legge costituzionale n. 1 del 2012, ai sensi del quale spetta ai regolamenti di Camera e Senato definire le modalità con cui le Camere «esercitano la funzione di controllo sulla finanza pubblica con particolare riferimento all'equilibrio tra entrate e spese nonché alla qualità e all'efficacia della spesa delle pubbliche amministrazioni» [Griglio 2013]. Anche la novella del regolamento del Senato del 2017, come si è avuto modo di notare, si è limitata a una operazione di formale adeguamento delle previsioni regolamentari alla nuova disciplina contabile, senza rivedere in maniera sostanziale le procedure deliberative, né adeguare la strumentazione relativa al controllo di finanza pubblica.

> QUADRO 8.22.
> **Il vecchio e il nuovo art. 81 Cost.**
>
> Il testo originario dell'art. 81 Cost.:
> «Le Camere approvano ogni anno i bilanci e il rendiconto consuntivo presentati dal Governo.
> L'esercizio provvisorio del bilancio non può essere concesso se non per legge e per periodi non superiori complessivamente a quattro mesi.
> Con la legge di approvazione del bilancio non si possono stabilire nuovi tributi e nuove spese.
> Ogni altra legge che importi nuove o maggiori spese deve indicare i mezzi per farvi fronte».
> E il testo revisionato dalla legge costituzionale n. 1 del 2012:
> «Lo Stato assicura l'equilibrio tra le entrate e le spese del proprio bilancio, tenendo conto delle fasi avverse e delle fasi favorevoli del ciclo economico.
> Il ricorso all'indebitamento è consentito solo al fine di considerare gli effetti del ciclo economico e, previa autorizzazione delle Camere adottata a maggioranza assoluta dei rispettivi componenti, al verificarsi di eventi eccezionali.
> Ogni legge che importi nuovi o maggiori oneri provvede ai mezzi per farvi fronte.
> Le Camere ogni anno approvano con legge il bilancio e il rendiconto consuntivo presentati dal Governo.
>
> L'esercizio provvisorio del bilancio non può essere concesso se non per legge e per periodi non superiori complessivamente a quattro mesi.
> Il contenuto della legge di bilancio, le norme fondamentali e i criteri volti ad assicurare l'equilibrio tra le entrate e le spese dei bilanci e la sostenibilità del debito del complesso delle pubbliche amministrazioni sono stabiliti con legge approvata a maggioranza assoluta dei componenti di ciascuna Camera, nel rispetto dei principi definiti con legge costituzionale».
> Oltre a notarsi che quest'ultimo rinvio deve intendersi operato ai principi indicati nell'art. 5, commi 1 e 2, della stessa legge costituzionale n. 1 del 2012 [Lupo 2012c], e che esso è stato attuato con la legge n. 243 del 2012 («organica» o «rinforzata», in quanto approvata a maggioranza assoluta dei componenti di ciascuna Camera, e modificabile solo seguendo tale procedura), va segnalato che le disposizioni di cui a quest'ultima legge costituzionale, pur entrate in vigore l'8 maggio 2012, sono state applicate (in forza di quanto disposto dal suo art. 6) a decorrere dall'esercizio finanziario relativo all'anno 2014 (e in realtà sono andate «a regime» solo con la legge di bilancio per il 2017, legge n. 232 del 2016).

Poiché lo scopo primario della sua introduzione era quello di assicurare tempestività all'approvazione delle leggi di bilancio, evitando così il ricorso all'esercizio provvisorio (assai frequente, sia nei decenni precedenti sia nel decennio successivo all'introduzione della legge finanziaria), la sessione di bilancio è stata caratterizzata da due elementi indefettibili [Olivetti 1999]: la garanzia dei tempi di decisione, ottenuta mediante l'obbligatoria applicazione - alla Camera allora del tutto inedita, e poi estesa al di fuori della sessione di bilancio solo a partire dal 1990 (*cfr. supra*, par. 1.3) - del meccanismo del contingentamento dei tempi; e il divieto di adottare deliberazioni su progetti di legge con conseguenze finanziarie quando è in corso l'esame del disegno di legge di bilancio. L'ambito di applicazione di quest'ultimo divieto varia sensibilmente a seconda della fase in cui si situa l'esame della manovra (nelle commissioni di merito; in commissione bilancio; in Assemblea): a ogni modo, il divieto opera solo nel corso della lettura del disegno di legge di bilancio presso quello stesso ramo del Parlamento ed è tendenzialmente derogabile con decisione unanime della Conferenza dei capigruppo (oltre che per l'esame dei disegni di legge di conversione di decreti-legge e, alla Camera, di autorizzazione alla ratifica di trattati internazionali).

La disciplina dei regolamenti parlamentari ha poi avuto bisogno, grosso modo in coincidenza delle riforme legislative del 1988 e del 1999, di ulteriori e rilevanti interventi riformatori, essenzialmente ispirati, allora, all'esigenza di introdurre le procedure parlamentari per l'esame del DPEF e dei provvedimenti a esso collegati e di assicurare la tenuta dei disegni di legge della manovra di bilancio rispetto a normative intruse, estranee al loro contenuto proprio, nel frattempo ridefinito dalle suddette riforme legislative.

In particolare, la più accurata tipizzazione, operata dalla legge n. 362 del 1988, del contenuto della legge finanziaria (poi della legge di stabilità, e ora della prima sezione della legge di bilancio), divenuta anch'essa «legge a contenuto tipico e a competenza limitata» [Onida 1969], ha portato a rafforzare le difese nei confronti delle disposizioni che rispetto a tale contenuto risultino estranee, sia se inserite già in origine nel disegno di legge governativo, sia se aggiunte nel corso del suo iter parlamentare.

Al fine di scongiurare la prima ipotesi, si è configurato uno specialissimo potere di stralcio presidenziale (quello ordinario spettando invece all'Assemblea: *cfr. supra*, par. 5.3), per effetto del quale il Presidente del ramo del Parlamento cui il disegno di legge è presentato per primo, preliminarmente all'assegnazione, «accerta che il disegno di legge non rechi disposizioni estranee al suo oggetto così come definito dalla legislazione vigente in materia di bilancio e di contabilità di Stato» e, ove individui ipotesi siffatte, «comunica all'Assemblea lo stralcio delle disposizioni estranee, sentito il parere della commissione bilancio» (art. 120, comma 2, r.C.; cfr. anche l'art. 126, comma 3, r.S., secondo cui lo stralcio può riguardare anche le disposizioni «volte a modificare norme in vigore in materia di contabilità generale dello Stato») [Forte 1992]. A questa cautela se ne affianca una seconda, altrettanto rilevante, volta a escludere eventuali violazioni dei vincoli contabili: il Presidente di ciascun ramo accerta «se il disegno di legge di bilancio rechi disposizioni contrastanti con le regole di copertura stabilite dalla legislazione vigente per la stessa legge di bilancio» (art. 126, comma 4, r.S., mentre la Camera effettua lo stesso tipo di scrutinio per via di prassi).

> QUADRO 8.23.
> **I provvedimenti collegati, nelle loro diverse manifestazioni**
>
> La categoria dei provvedimenti legislativi «collegati» alla manovra di finanza pubblica è stata introdotta dalla legge n. 362 del 1988 con lo scopo di raccogliere in essi quella parte del contenuto eventuale della legge finanziaria che, a seguito della ridefinizione dei suoi possibili oggetti, veniva ormai considerata estranea al suo «contenuto proprio».
> I caratteri di questa categoria di provvedimenti legislativi risultano peraltro largamente indefiniti dallo stesso legislatore, il quale, tanto nella disciplina contenuta nella legge n. 362 del 1988 quanto nelle modifiche a essa successivamente apportate, lascia numerosi margini di ambiguità relativamente ad aspetti cruciali: come la loro natura, i contenuti normativi, i tempi di approvazione parlamentare. Viene stabilito (artt. 7, comma 2, e 10, comma 6, della legge n. 196 del 2009) che essi siano indicati in allegato al DEF e vadano presentati alle Camere entro il mese di gennaio: termine peraltro ritenuto fin qui di natura ordinatoria. Si precisa inoltre che ciascun provvedimento collegato «reca disposizioni omogenee per materia, tenendo conto delle competenze delle amministrazioni, e concorre al raggiungimento degli obiettivi programmatici» e all'attuazione del programma nazionale di riforma «anche attraverso interventi di carattere ordinamentale, organizzatorio ovvero di rilancio e sviluppo dell'economia».
> Queste ambiguità non diminuiscono di molto se si considerano anche i regolamenti parlamentari, che pure, dal 1988 al Senato (art. 126 *bis*) e dal 1989 alla Camera (art. 123 *bis*) - con disposizioni significativamente modificate, in entrambi i casi, nel 1999, nella direzione di una maggiore assimilazione al trattamento della legge finanziaria -, delineano, seppure per sommi capi, uno *status* procedimentale tipico per i provvedimenti collegati.
> I regolamenti di Camera e Senato dettano una disciplina dello *status* procedimentale dei provvedimenti collegati caratterizzata da alcuni aspetti comuni. Entrambi precisano, infatti, che tali provvedimenti devono essere indicati sì dal documento programmatico, ma «come approvato dalla risoluzione parlamentare». Delineano, inoltre, a partire dal 1999, una verifica da parte del Presidente del ramo del Parlamento cui essi siano presentati in prima lettura sul loro testo, affinché egli possa accertare, anteriormente alla loro assegnazione, se ciascuno di essi rechi «disposizioni estranee al suo oggetto, così come definito dalla legislazione vigente in materia di bilancio e contabilità dello Stato, nonché dalla risoluzione» approvativa del documento programmatico; prevedono inoltre, ove tale accertamento dia esito negativo, che «il Presidente, sentito il parere della commissione bilancio, comunichi all'Assemblea lo stralcio delle disposizioni estranee» (così l'art. 123 *bis*, comma 1, r.C.; similmente l'art. 126 *bis*, comma 2 *bis*, r.S.). Stabiliscono, infine, un peculiare regime di presentazione e di ammissibilità degli emendamenti, per effetto del quale essi devono essere previamente presentati in commissione e vanno dichiarati inammissibili ove concernano materie estranee al loro oggetto o siano privi di copertura finanziaria (art. 123 *bis*, comma 3 *bis*, r.C.; art. 126 *bis*, comma 2 *quater*, r.S.).
> Non mancano gli elementi differenziali. Il regolamento del Senato pare delineare, con riferimento ai provvedimenti collegati, un'ulteriore ipotesi di riserva d'Assemblea (cfr. l'art. 126 *bis*, comma 1, r.S., che si apre appunto con la disciplina della «discussione in Assemblea dei disegni di legge collegati alla manovra di finanza pubblica»), mentre il regolamento della Camera considera altresì l'assegnazione di tali progetti di legge alle commissioni in sede legislativa, sembrando anzi configurarla come preferenziale allorquando antepone tale ipotesi all'assegnazione alle commissioni in sede referente (art. 123 *bis*, comma 1, r.C.).

> Relativamente poi alla cruciale questione dei tempi di esame dei provvedimenti collegati, la specificità della relativa disciplina, originariamente rivolta a configurare una sorta di «corsia preferenziale» per tali disegni di legge, si è assai attenuata, una volta generalizzatasi l'applicazione del contingentamento dei tempi. Sempre sotto il profilo temporale, va segnalato che i due regolamenti, seppure seguendo vie diverse, consentono la trattazione dei provvedimenti collegati nel corso della sessione di bilancio: il regolamento del Senato in termini generali (art. 126 *bis*, comma 2, r.S.); il regolamento della Camera previa delibera unanime della Conferenza dei capigruppo (art. 123 *bis*, comma 4, r.C.).

> Una disciplina nel complesso così ambigua e indefinita spiega come mai, nella prassi dal 1988 a oggi, si siano conosciute figure di provvedimenti collegati assai diversificate tra loro, che possono ricondursi, con qualche semplificazione, a tre «stagioni».

> La prima stagione, che va dal 1989 al 1991, è stata contraddistinta da un numero piuttosto elevato di provvedimenti collegati, per i quali - almeno in una primissima fase - il collegamento è stato evidenziato attraverso l'accantonamento, all'interno della legge finanziaria, di fondi speciali negativi. A questo numero elevato di disegni di legge ha però corrisposto una notevole difficoltà delle Camere nell'esaminarli tempestivamente, tant'è che molti di essi sono stati riqualificati come provvedimenti collegati anche alla manovra finanziaria dell'anno successivo, ovvero trasformati da disegni di legge governativi in decreti-legge.

> Nella seconda stagione, che va dal 1992 al 1998, si è venuto a differenziare, all'interno della categoria in esame, un provvedimento collegato «di sessione», mentre i restanti (meno numerosi che in precedenza) hanno assunto la natura di provvedimenti collegati «fuori sessione». Attraverso questa innovazione, il DPEF e le risoluzioni approvative hanno richiesto la presentazione, insieme al disegno di legge finanziaria, di un disegno di legge collegato contenente esclusivamente misure di risanamento della finanza pubblica (e, infatti, in genere così denominato), il cui effetto veniva computato ai fini della copertura della stessa legge finanziaria: ciò faceva sì che l'approvazione del disegno di legge collegato «di sessione» dovesse precedere quella dei disegni di legge finanziaria e di bilancio e che, pertanto, la sessione di bilancio risultasse articolata intorno a tre provvedimenti, dei quali quello maggiormente significativo dal punto di vista politico era il disegno di legge collegato «di sessione».

> La terza stagione, che va dal 1999 a oggi, si è aperta con un intervento del legislatore diretto, in concomitanza con il già ricordato ampliamento del contenuto proprio della legge finanziaria, a sopprimere la categoria del collegato «di sessione» e a richiedere un'omogeneità, settore per settore, dei provvedimenti collegati. In questa logica si intendeva, tra l'altro, valorizzare nuovamente le politiche predisposte dai singoli ministeri e dalle commissioni di settore, spingendo gli uni e le altre a ragionare nell'ottica di un equilibrio finanziario interno al singolo settore. La prassi successiva ha peraltro conosciuto esempi di decreti-legge considerati come provvedimenti collegati in almeno uno dei due rami del Parlamento, adottati ed esaminati nel corso della sessione di bilancio [Perna 2008]; nonché esempi di disegni di legge collegati «fuori sessione», caratterizzati da disposti estremamente eterogenei, e comunque ben lontani dal configurare qualsivoglia politica di settore equilibrata, sul piano finanziario, all'interno delle risorse spettanti al settore medesimo.

Peraltro il Presidente d'Assemblea non esercita nei due casi descritti un potere monocratico «secco» (come è invece, ad esempio, il sindacato sull'ammissibilità di proposte, ordini del giorno ed emendamenti di cui all'art. 97 r.S.), ma viene ampiamente coadiuvato - tanto alla Camera quanto al Senato - dalla commissione bilancio, che rende un formale parere in sede consultiva, prima dell'inizio dell'*iter* del disegno di legge di bilancio, sugli specifici profili della coerenza della materia e della correttezza della copertura.

> QUADRO 8.24.
> **Le altre leggi «a cadenza annuale»**
>
> Sulla scorta della legge di bilancio (così come delle leggi di approvazione di rendiconto e assestamento), il legislatore è andato costruendo altri modelli di leggi «a cadenza annuale»: di leggi, cioè, che dovrebbero essere approvate ogni anno. L'esempio sicuramente più rilevante è quello della legge comunitaria (introdotta dalla legge n. 86 del 1989), cui ora sono subentrate la legge di delegazione europea e la legge europea (previste dalla legge n. 234 del 2012), diretta ad assicurare l'adeguamento dell'ordinamento italiano alle direttive dell'Unione Europea (*cfr. infra*, cap. IX, par. 3). Ma anche la legge di semplificazione, prevista dalla legge n. 59 del 1997, e la legge per il mercato e la concorrenza, prevista dalla legge n. 99 del 2009 (la prima legge annuale per il mercato e la concorrenza è stata approvata con la legge n. 124 del 2017), sembrano possedere caratteristiche per molti versi analoghe.
> Elementi comuni di tali leggi possono individuarsi, oltre che sul piano procedurale, anche sul piano contenutistico: si tratta di leggi a carattere intersettoriale e, in quasi tutti i casi, finalizzate a un macro-obiettivo di carattere trasversale (obiettivi di politica economico-finanziaria, come il risanamento finanziario o lo sviluppo economico; adeguamento dell'ordinamento interno a quello europeo; semplificazione amministrativa e normativa).
> Diversa è invece, a seconda dei casi, l'attenzione che a esse dedicano i regolamenti parlamentari. Mentre intorno alle leggi di bilancio si è costruita, come si è visto, una sessione apposita, dedicata in modo quasi esclusivo al loro esame, con regole piuttosto stringenti a tutela del contenuto proprio, questo percorso appare solo parzialmente compiuto per la cosiddetta «sessione europea», dedicata all'esame dei disegni di legge europea e di delegazione europea e alle relazioni annuali sulla partecipazione dell'Italia all'Unione Europea (anche se nel corso delle Legislature XIII e XIV le norme dettate in proposito dai regolamenti di Camera e Senato si sono andate un po' affinando); e ancora tutto da tracciare con riguardo alle leggi di semplificazione (sempre che il modello, che ha conosciuto la sua ultima manifestazione con la legge n. 246 del 2005, continui effettivamente a essere seguito).

Al fine di evitare modifiche in aula che introducano disposizioni estranee al contenuto proprio della prima sezione del disegno di legge di bilancio, si è previsto uno specifico regime di presentazione e di ammissibilità degli emendamenti. Essi devono infatti essere presentati necessariamente prima in commissione (salvo che si riferiscano a parti introdotte in sede referente e salvo che siano sottoscritti dal Governo o dalla stessa commissione). Come gli emendamenti alla seconda sezione del disegno di legge di bilancio, anche quelli alla prima sezione, alla Camera, vanno presentati alle commissioni di merito ove riguardino esclusivamente le singole parti di competenza di ciascuna commissione (e risultino apportare in tale ambito variazioni compensative); mentre gli altri - ossia, la stragrande maggioranza - devono essere presentati alla commissione bilancio (art. 121, commi 1 e 2, r.C.). Al Senato, invece, gli emendamenti alla prima sezione del disegno di legge di bilancio vanno presentati direttamente alla commissione bilancio (art. 128, comma 1, r.S.), mentre quelli alla seconda sezione del medesimo disegno di legge vanno presentati prima nella commissione competente per materia: se questa li approva, vanno poi riapprovati dalla commissione bilancio (art. 128, comma 2, r.S.). L'inammissibilità è decisa, in prima battuta, dai Presidenti di commissione ed essenzialmente dal Presidente della commissione bilancio, il quale può consultare il Presidente d'Assemblea.

Come si è osservato in dottrina, in questo modo i regolamenti parlamentari hanno assegnato direttamente al Presidente non un controllo di coerenza formale della sequenza deliberativa (come accade per le ordinarie ipotesi di inammissibilità-improponibilità), ma «un controllo contenutistico sulla coerenza tra la proposta d'innovazione dell'ordinamento e un regime giuridico interposto, tra fonte ordinaria e fonte costituzionale, regime esterno al procedimento legislativo» [De Ioanna e Fotia 1996]. Il che diventa ancora più rilevante nel momento in cui il parametro di tale verifica di ammissibilità fa altresì riferimento, come è accaduto nella prassi grazie a un'interpretazione estensiva della stessa normativa di contabilità affermatasi sin dal 1990, alla conformità degli emendamenti rispetto ai saldi-obiettivo posti dai documenti programmatici (e dalle risoluzioni con cui le due Camere li approvano).

La disciplina della legge di bilancio oggi, una volta venuta meno la prescrizione di cui all'originario art. 81, comma 3 (che, vietando alla legge di bilancio di «stabilire nuovi tributi e nuove spese», rievocava in qualche misura le teorizzazioni di tale legge come «legge meramente formale»), con l'integrazione dei contenuti della vecchia legge finanziaria nella nuova legge di bilancio, richiede una revisione nel senso del rafforzamento dei relativi controlli e dell'inclusione di forme di «dialogo» con il nuovo ufficio parlamentare di bilancio (di cui agli artt. 16-19 della legge n. 243 del 2012: *cfr. supra*, cap. VI, par. 9).

Come la legge di approvazione del bilancio, anche quella di approvazione del rendiconto generale dello Stato necessita, ai sensi dell'art. 81 Cost., di essere deliberata dalle due Assemblee a cadenza annuale, ponendosi a conclusione del ciclo di bilancio. Qui invero il termine, pur ricavato dalla medesima dizione testuale di cui all'art. 81 Cost. («ogni anno»), sembra avere carattere meno tassativo, posto che non è prevista alcuna soluzione per il caso in cui tale cadenza annuale non sia rispettata. In effetti, la prassi è stata a lungo caratterizzata da presentazioni ritardate del rendiconto da parte del Governo e da un'approvazione assai tardiva del relativo disegno di legge, il cui *iter* parlamentare si è trascinato anche per alcuni anni⁵³: con effetti giuridici e contabili certo meno gravi e traumatici di quelli che originano da un'approvazione tardiva della legge di bilancio, ma comunque non irrilevanti, stante il significato di valutazione complessiva dell'opera del Governo che è sotteso all'approvazione parlamentare (e al previo giudizio di parificazione da parte della Corte dei conti) del rendiconto⁵⁴.

Da ciò la scelta del legislatore del 1978 di prevederne una presentazione non contestuale, ma anticipata rispetto a quella del disegno di legge di bilancio per l'esercizio successivo (e abbinata invece al nuovo strumento, introdotto dalla legge n. 468 del 1978, costituito dal disegno di legge di assestamento, riferito all'esercizio in corso di gestione), entro il mese di giugno. E, soprattutto, da ciò l'opzione del regolamento della Camera di garantirne un'approvazione tempestiva attraverso la fissazione di un termine piuttosto breve (il mese successivo alla presentazione del disegno di legge) e l'estensione a tale disegno di legge, da esaminarsi insieme al disegno di legge di approvazione dell'assestamento e alle relazioni della Corte dei conti sugli enti cui lo Stato contribuisce in via ordinaria, delle regole dettate per la sessione di bilancio quanto all'assegnazione (alle commissioni di merito e alla commissione bilancio) e all'esame e all'ammissibilità degli emendamenti in commissione e in Assemblea (art. 119, comma 8, r.C.). Tutti elementi che hanno comportato un deciso miglioramento nella tempestività dell'approvazione del rendiconto (e dell'assestamento), la quale interviene comunque prima dell'approvazione parlamentare dei disegni di legge di bilancio e di stabilità, e che hanno spinto la dottrina a parlare, con formula forse un po' enfatica, di una «sessione estiva di bilancio» [Olivetti 1999].


### NOTE

¹ La distinzione tra le sedute in cui sono previste votazioni e le altre non è stata peraltro ritenuta idonea a differenziare la posizione del parlamentare quanto all'impedimento a comparire in udienza: si veda la sentenza n. 225 del 2001, in cui la Corte costituzionale ha respinto l'argomentazione prospettata dalla Camera, secondo cui tale impedimento assoluto sarebbe potuto individuarsi solo con riferimento alle sedute nelle quali fossero previste votazioni. E ciò, secondo la Corte, «sia per la netta (e quanto meno discutibile) distinzione che verrebbe così introdotta fra diversi aspetti dell'attività del parlamentare, tutti riconducibili egualmente ai suoi diritti e doveri funzionali; sia per l'impossibilità di escludere che l'esigenza di indire votazioni insorga in ogni momento nel corso delle attività delle assemblee parlamentari, indipendentemente dalla preventiva programmazione dei lavori».

² Nella XIII Legislatura, su un totale di 13 programmi e 88 calendari approvati dalla Camera, nessun programma e solo 4 calendari sono stati approvati dalla Conferenza dei capigruppo con il consenso dei Presidenti di gruppi la cui consistenza numerica fosse complessivamente pari almeno ai tre quarti dei componenti dell'Assemblea. Nella XIV Legislatura, su un totale di 19 programmi e 51 calendari, solo 2 programmi e 7 calendari sono stati approvati dalla Conferenza. Nella XV Legislatura, infine, su un totale di 7 programmi e 18 calendari, solo 2 programmi e altrettanti calendari sono stati approvati dalla Conferenza. In tutti gli altri casi, è stato il Presidente della Camera a predisporre programma e calendario dei lavori. In controtendenza rispetto a questi dati e all'andamento dei primi quattro anni della XVI Legislatura, va segnalato che con il Governo Monti (che godeva di un'ampia maggioranza parlamentare) su 12 calendari solo uno è stato deciso dal Presidente della Camera. Durante la XVII Legislatura, nel predisporre i 20 programmi con i relativi aggiornamenti sono state prese complessivamente 58 decisioni: per 21 volte ha deciso il Presidente. Nella medesima legislatura sono stati approvati 54 calendari e il Presidente della Camera ha deciso 20 volte. Di queste, 15 sono concentrate tra l'inizio della legislatura e il mese di agosto 2015 (corrispondente alla prima metà del numero complessivo dei calendari approvati).

³ Si pensi alla proposta di legge sulla procreazione medicalmente assistita, inserita in quota dell'opposizione di centro-destra nella XIII Legislatura [Cerase 2005]. O a quella sui cosiddetti vitalizi dei parlamentari, presentata da un parlamentare di maggioranza, ma inserita dal Movimento 5 Stelle nel calendario della Camera nella XVII Legislatura [Zito 2016].

⁴ Si vedano le decisioni presidenziali e della giunta per il regolamento (A.C., XIV Legislatura, Boll. giunte e comm., 25 marzo 2003, pp. 3 s. e A.C., XIV Legislatura, boll. giunte e comm., 25 febbraio 2004, p. 6), con le quali si è riconosciuto che lo «slittamento» idoneo a determinare l'applicazione del contingentamento dei tempi opera automaticamente, anche nel caso in cui nella vigenza del primo calendario si sia svolta la sola discussione generale, e pure ove il progetto di legge sia stato iscritto nell'ultima settimana di tale calendario.

⁵ In una famosa occasione (il 28 febbraio 1990), il Presidente del Senato Spadolini, nel corso dell'esame di un disegno di legge di conversione di un decreto-legge ormai alla scadenza, applicò drasticamente la disciplina sul contingentamento dei tempi: ponendo cioè in votazione, una volta esauritisi i tempi previsti per l'esame del progetto di legge (e raggiunta la data in cui, ai sensi dell'art. 55, comma 5, r.S., esso deve essere posto in votazione), la proposta di passare direttamente alla votazione finale, previe dichiarazioni di voto, originando così un effetto «ghigliottina» sugli emendamenti ancora da esaminare [Lupo 1993].

⁶ Per un caso in cui, in Senato, è stata direttamente la Conferenza dei capigruppo a indicare su quale testo (peraltro un progetto di legge presentato pochi giorni prima, ancorché a sintesi di un lungo lavoro compiuto in commissione) si sarebbe dovuto svolgere, in mancanza della relazione della commissione, l'esame in Assemblea, già a partire dal giorno successivo, cfr. l'*iter* della legge sulle unioni civili (n. 76 del 2016) [Ciaurro 2016; Zito 2016]. La violazione (tra l'altro) dell'art. 72 Cost. che si sarebbe così originata è stata lamentata in un conflitto di attribuzione sollevato da alcuni parlamentari nei confronti del Senato, che la Corte costituzionale ha giudicato inammissibile con l'ordinanza n. 149 del 2016 [Manetti 2016].

⁷ I movimenti politici che hanno contraddistinto la XVI Legislatura hanno peraltro messo a dura prova la «tenuta» delle nuove disposizioni legislative sulla Presidenza del COPASIR: si sono registrate infatti, dopo circa un anno e mezzo dall'inizio della legislatura, le dimissioni da parte del Presidente eletto (ma non da componente del COPASIR), il senatore Rutelli, che aveva abbandonato il gruppo di originaria appartenenza (quello del Partito democratico) per andare nel gruppo misto, componente Alleanza per l'Italia, ugualmente collocata all'opposizione. A seguito di queste dimissioni, Presidente del COPASIR è stato eletto il deputato D'Alema, allora appartenente al maggior gruppo di opposizione (nel frattempo nominato membro del comitato, a seguito delle dimissioni di un altro deputato del medesimo gruppo), ma poi appartenente all'ampia maggioranza che ha votato la mozione di fiducia al Governo Monti (con l'effetto di avere uno solo dei 10 componenti dell'organo collocato all'opposizione: si veda la seduta del 14 dicembre 2011).

⁸ Ad esempio, il regolamento interno della commissione parlamentare di inchiesta sul sistema bancario e finanziario della XVII Legislatura ha escluso, all'art. 13, la possibilità di procedere all'esame testimoniale dei parlamentari, dei membri del Governo e dei magistrati incaricati di procedimenti relativi agli stessi fatti che formano oggetto dell'inchiesta. Tutti questi soggetti, a ogni modo, sono stati sentiti dalla commissione nella forma della libera audizione.

⁹ Non a caso, alle indagini conoscitive si è fatto ricorso anche al fine di rapportarsi con la Banca centrale europea (BCE): in particolare, il 23 giugno 2015, il rappresentante italiano presso il Supervisory Board della BCE è intervenuto presso la commissione finanze e tesoro del Senato nell'ambito di una indagine conoscitiva avviata nel novembre del 2014 sul sistema bancario italiano nella prospettiva della vigilanza europea. Dal punto di vista dell'ordinamento europeo, tale audizione è stata inserita nell'ambito di un *exchange of views*, vale a dire nel nuovo istituto previsto dall'art. 21 del regolamento (UE) n. 1024 del 2013 del Consiglio, relativo ai poteri di controllo dei Parlamenti nazionali sulla *governance* del primo pilastro dell'Unione bancaria [Ibrido 2017].

¹⁰ Nelle Legislature XVI e XVII circa la metà delle interrogazioni a risposta orale non ha ricevuto risposta. Quanto alle interrogazioni a risposta scritta, solo il 25% del totale ha concluso il proprio *iter*.

¹¹ Nel mese di luglio 2013 il Presidente del Consiglio Letta ha riattivato l'istituto del *Premier question time* sia alla Camera, sia al Senato, dichiarando la sua «ferma intenzione» di assicurare un'attuazione sistematica dell'istituto, in modo da «tenere un rapporto fra Parlamento e Governo effettivamente corretto» (A.C., XVII Legislatura, seduta del 10 luglio 2013).

¹² Nella XVI Legislatura hanno ricevuto risposta il 69% delle interpellanze presentate alla Camera e il 15% di quelle presentate al Senato; nella XVII Legislatura sono state concluse il 66% di quelle presentate alla Camera e il 22% di quelle presentate al Senato.

¹³ Il nodo segnalato nel testo è emerso quando il 17 ottobre 2017 la Camera ha approvato la mozione Fregolent, che invitava il Governo a non rinnovare il mandato al Governatore della Banca d'Italia, Ignazio Visco. Si è infatti contestata l'ammissibilità di una mozione incidente su un atto duumvirale complesso, e dunque anche su prerogative del Presidente della Repubblica. E, alla fine, Governo e Presidente della Repubblica hanno ignorato l'indirizzo parlamentare, procedendo al rinnovo del Governatore [Capriglione 2017; Ibrido 2018].

¹⁴ Un ausilio in tal senso tende, recentemente, a essere fornito anche dagli uffici: in particolare, dal servizio del controllo parlamentare, che opera alla Camera dal 2000, il quale è incaricato di monitorare il seguito dato, a livello governativo, agli obblighi di legge e agli atti di indirizzo e di controllo parlamentare. Questo servizio, a tal fine, pubblica bollettini periodici, in cui riferisce se il Governo - rispondendo ad apposite richieste - ha dichiarato o meno di aver dato seguito agli atti di indirizzo parlamentare o a quelli di sindacato ispettivo (senza entrare, cioè, nel merito dell'attuazione effettivamente data; o delle ragioni che hanno condotto all'inattuazione dell'indirizzo parlamentare).

¹⁵ Analogamente, nella XVII Legislatura il processo di riforma costituzionale si era avviato con l'approvazione di tre mozioni (al Senato, il 29 maggio 2013) e di due mozioni e una risoluzione (alla Camera, lo stesso giorno): con le quali, da un lato, si era «preso atto dell'intendimento del Governo di avvalersi di una commissione di esperti per l'approfondimento delle diverse ipotesi di revisione costituzionale e dei connessi profili inerenti al sistema elettorale»; dall'altro, si era impegnato il Governo a presentare un disegno di legge costituzionale che, tra l'altro, prevedesse «l'istituzione di un comitato, composto da venti senatori e venti deputati [...] tra i componenti delle commissioni affari costituzionali [...] cui conferire poteri referenti per l'esame dei progetti di legge di revisione costituzionale dei Titoli I, II, III e V della parte seconda della Costituzione». In parallelo al lavoro della commissione di esperti (cosiddetta commissione Letta-Quagliariello), il disegno di legge costituzionale «sul metodo» (A.S., n. 813; A.C., n. 1359) fu poi in effetti presentato, e approvato, in prima deliberazione, da entrambi i rami del Parlamento (e anche, dal solo Senato, in seconda deliberazione), ma successivamente abbandonato, a causa del mutato equilibrio tra le forze politiche, che rendeva impossibile raggiungere anche alla Camera la maggioranza dei due terzi dei componenti. Il Governo successivo ha presentato un suo disegno di legge di revisione della parte seconda della Costituzione, esaminato in base alla procedura fissata dall'art. 138 della Cost.: procedimento che si è poi concluso il 4 dicembre 2016 con la bocciatura referendaria del progetto varato dalle Camere.

¹⁶ Ad esempio, la mancata approvazione in Senato di una risoluzione a supporto della politica estera del Governo, nella seduta del 21 febbraio 2007, ha aperto la prima crisi della XV Legislatura, che il Presidente della Repubblica ha ricondotto, tuttavia, alla procedura propria prevista dalla Costituzione, rinviando il Governo alle Camere per un nuovo voto di fiducia.

¹⁷ Per un caso recente, nel corso della prima lettura del disegno di legge di revisione costituzionale esaminato nella XVII Legislatura, di utilizzo degli ordini del giorno in funzione di «indirizzo a sé stessi», in vista dell'adozione del testo base in sede referente, cfr. l'ordine del giorno del sen. Calderoli, approvato «a sorpresa» (in A.S., XVII Legislatura, 1a commissione, 6 maggio 2014) [Piccirilli 2016a].

¹⁸ È stato questo il caso, ad esempio, degli ordini del giorno approvati in occasione dell'esame in Senato del disegno di legge di revisione del titolo V della parte seconda della Costituzione: cfr. A.S., XIII Legislatura, sedute del 15 e del 16 novembre 2000.

¹⁹ Si veda in particolare l'intervento dell'on. Giorgio Amendola nella seduta della seconda sottocommissione del 5 settembre 1946 che, contestando i tentativi di garantire la stabilità dei governi con «accorgimenti legislativi da inserire nella Costituzione», osservava come l'instabilità dei Governi parlamentari tra le due guerre «è stata determinata da fatti politici e sociali». Oggi, proseguiva Amendola, «la disciplina, la stabilità è data dalla coscienza politica affidata all'azione dei partiti politici. Quindi, regime parlamentare il più aperto possibile perché la situazione è fluida ed è bene che si consentano adeguamenti successivi». Sul relativo dibattito cfr. Belletti [2008].

²⁰ Nella XVII Legislatura, in occasione della formazione del Governo Renzi, le dichiarazioni programmatiche da depositare alla Camera sono state materialmente elaborate sulla base del resoconto delle comunicazioni rese oralmente al Senato.

²¹ Vi è l'eccezione dei due Governi Spadolini (1981 e 1982), in cui, mediante mozioni di fiducia diffusamente motivate, si cercò di valorizzare l'apporto parlamentare alla costruzione della relazione fiduciaria. Le mozioni di fiducia al Governo Conte (approvate dal Senato il 5 giugno 2018 e dalla Camera il giorno successivo) recano un esplicito riferimento al «Contratto per il Governo del cambiamento» sottoscritto dal Movimento 5 Stelle e dalla Lega, prevedendo in particolare «la necessità di impegnare l'Esecutivo in un'azione di governo fondata sul "Contratto di Governo", conforme al suo contenuto e in coerenza al suo profilo programmatico».

²² Il Presidente del Consiglio De Mita, ad esempio, accompagnò le sue dichiarazioni alle Camere nella seduta del 19 aprile 1988 con un articolato «documento programmatico» depositato e allegato ai resoconti.

²³ Si può ricordare che il *quorum* della maggioranza assoluta dei componenti era stato ipotizzato, per la concessione della fiducia al Governo (che sarebbe dovuta avvenire a opera delle Camere riunite), dal progetto di Costituzione elaborato dalla commissione dei 75. Con l'effetto, perciò, di rendere ancora più difficile la formazione del Governo [Elia 2008].

²⁴ Cfr. la decisione del Presidente della Camera Fini nella seduta del 14 dicembre 2010, in risposta a un richiamo al regolamento dell'on. Calderisi in cui si segnalava che non si possono sommare «i voti di chi vuole far cadere il Governo per ragioni opposte».

²⁵ Il caso più clamoroso è stato quello avvenuto nell'autunno 2010, quando la votazione di una mozione di sfiducia nei confronti del Governo Berlusconi, anche su impulso del Presidente della Repubblica [Lippolis e Salerno 2013], ebbe luogo oltre un mese dopo la sua presentazione: con l'effetto di consentire al Governo, nella votazione svoltasi alla Camera il 14 dicembre 2010, di raccogliere una maggioranza che, al momento della sottoscrizione della mozione, non sembrava esservi.

²⁶ Non fanno eccezione le crisi che hanno portato alle dimissioni del Governo Berlusconi, nell'autunno del 2011 (originate anche da una votazione parlamentare del rendiconto), e alle dimissioni del Governo Monti, nell'autunno del 2012 (originate da un discorso alla Camera in cui il segretario del PDL, Alfano, prendeva le distanze dall'Esecutivo che si reggeva sul consenso di quel partito).

²⁷ Su alcuni casi di «rifiuto di dimissioni» da parte di ministri si veda Amato [2002]. Alcune dimissioni di ministri, nel corso della XIV Legislatura, sono state lette da molti commentatori come revoche «mascherate»; ma non va dimenticato che si trattava di ministri appartenenti al partito del Presidente del Consiglio, che ne ha quindi chiesto e ottenuto le dimissioni in forza della sua posizione nel partito.

²⁸ Nelle legislature che vanno dalla XIII alla XVII sono state discusse 13 mozioni di sfiducia individuale alla Camera e 4 al Senato. Si noti, inoltre, che decisamente più alto è il numero delle mozioni di tal tipo presentate: più di 30 sia al Senato che alla Camera, a partire dalla XIII Legislatura.

²⁹ Emblematico fu lo scontro che si registrò in proposito tra il Presidente della Camera Gronchi e il suo vicePresidente Leone, e che portò anche alle dimissioni (poi rientrate) del primo: cfr. A.C., I Legislatura, res. sten., 6 febbraio 1952, p. 35297.

³⁰ Cfr. A.C., VIII Legislatura, 23 gennaio 1980, res. sten., pp. 8329 s.

³¹ Per un caso di posizione della questione di fiducia sul voto finale di un disegno di legge, oltre che su uno solo dei suoi quattro articoli, cfr. A.S., XV Legislatura, res. sten., 27 luglio 2006.

³² Cfr. la seduta della giunta per il regolamento in A.C., X Legislatura, Boll. giunte e comm., 31 luglio 1990.

³³ Nelle legislature XIII, XIV e XV, infatti, le questioni di fiducia poste su maxiemendamenti o sul mantenimento di articoli risultano rispettivamente pari, nel complesso (alla Camera e al Senato), a 29 (in media 5,8 l'anno), a 39 (7,8 l'anno) e a 26 (13 l'anno). Nella XVI Legislatura il dato sale a 97, di cui 37 poste dal Governo Berlusconi (13 l'anno) e 51 dal Governo Monti (34 l'anno) [Savini 2012]. Nella XVII Legislatura tali questioni di fiducia risultano essere 93, di cui 10 poste dal Governo Letta (dal 28 aprile 2013 al 21 febbraio 2014), 59 del Governo Renzi (circa 19 l'anno), 24 dal Governo Gentiloni (in poco più di un anno).

³⁴ Così il Presidente del Senato Pera in A.S., XIV Legislatura, boll. giunte e comm., 27 dicembre 2004, pp. 25 s.; cfr. Lupo [2007c].

³⁵ Nel senso che «orientativamente, è eccessivo un numero di commi eccedente 10»: cfr. il punto 2.3.3 della Guida alla redazione dei testi normativi adottata con circolare della Presidenza del Consiglio dei ministri (in «Gazzetta Ufficiale», serie generale, 3 maggio 2001, n. 105).

³⁶ La somiglianza di questo uso della questione di fiducia con la mozione di fiducia (che si diversifica dalla prima solo quanto alla titolarità formale dell'iniziativa fiduciaria: governativa nel caso della questione; parlamentare nel caso della mozione) è talmente accentuata che, nella prassi delle prime legislature repubblicane, si sono registrati casi in cui si è qualificato come «mozione di fiducia» anche l'atto di indirizzo (sottoscritto da parlamentari della maggioranza) diretto a confermare il rapporto fiduciario (sulla scorrettezza di tale prassi cfr. Elia [1960]).

³⁷ Il riferimento è alle votazioni svoltesi: il 9 ottobre 1998, quando la Camera ha rigettato la questione di fiducia posta dal Governo Prodi I sulla risoluzione n. 6-00065 (Mussi e altri), presentata dopo le comunicazioni rese dal Governo in esito alla verifica di maggioranza, in occasione della decisione di parte del gruppo parlamentare di Rifondazione comunista di votare contro la manovra di bilancio per il 1999; e il 24 gennaio 2008, quando il Senato ha rigettato la questione di fiducia posta sulla risoluzione n. 6-00066 (Finocchiaro e altri), presentata dopo le comunicazioni rese dal Governo in esito alla verifica di maggioranza, in occasione della decisione di due dei tre senatori dell'UDEUR di uscire dalla coalizione di maggioranza.

³⁸ Ad esempio, nelle legislature XIII, XIV e XV una percentuale pari rispettivamente al 76, al 78 e all'89% delle leggi approvate ha tratto origine esclusivamente da un'iniziativa legislativa del Governo. Nella XVI Legislatura il 76% delle leggi approvate ha tratto origine da un'iniziativa legislativa del Governo; similmente, nella XVII Legislatura tale dato si attesta al 75%.

³⁹ Su un piano prettamente procedurale, l'unica (lieve e meramente eventuale) differenziazione a vantaggio dell'iniziativa governativa è data dall'art. 51, comma 2, r.S., ai sensi del quale «Quando il Governo informa l'Assemblea di voler presentare un proprio disegno di legge su una materia che sia già oggetto di un disegno di legge d'iniziativa parlamentare assegnato a una commissione, questa può differire o sospendere la discussione del disegno di legge fino alla presentazione del progetto governativo, ma comunque per non più di un mese» (*corsivi aggiunti*).

⁴⁰ L'unica eccezione è costituita, al Senato, dai disegni di legge di conversione dei decreti-legge: come dispone l'art. 78, comma 6, r.S., «gli emendamenti proposti in commissione e da questa fatti propri debbono essere presentati come tali all'Assemblea».

⁴¹ Sul rilievo dell'attività istruttoria svolta dalla commissione nel corso del procedimento legislativo, anche ai fini del giudizio di costituzionalità sulle leggi, si veda ad esempio la sentenza n. 5 del 2018 (sulla legge in materia di vaccini), paragrafi 6 e 9 del Considerato in diritto. Più in generale sul tema dell'istruttoria relativa alla legislazione a contenuto tecnico-scientifico, cfr. Iannuzzi [2018] e l'esperienza raccontata dalla senatrice a vita Elena Cattaneo [2016].

⁴² Un notevole effetto preclusivo può essere determinato dall'approvazione di emendamenti premissivi (di articolo) al primo articolo di un progetto di legge. Di solito questi hanno l'obiettivo di illustrare le finalità della legge o (come avviene nella normativa europea) le definizioni degli istituti contenuti nel testo. Ma è capitato che fossero presentati e approvati emendamenti permissivi contenenti in un'unica disposizione il riassunto analitico di quanto previsto nell'intero disegno di legge. È quel che è accaduto al Senato nella seduta del 21 gennaio 2015 quando fu ritenuto proponibile e approvato un emendamento di tale natura (relativo alla legge elettorale n. 52 del 2015, che sarebbe poi stata dichiarata parzialmente incostituzionale dalla Corte: *cfr. supra*, cap. V). L'effetto fu la preclusione di gran parte degli emendamenti presentati agli articoli successivi [Ciaurro 2015; Piccirilli 2015]. Paradossalmente, l'approvazione di questo articolo premissivo ha reso assai espliciti, e indicati nell'art. 1, i principi di fondo del sistema elettorale adottato dalla legge n. 52 del 2015 (ma poi mai attuato, come già si è visto).

⁴³ Cfr., in tal senso, la seduta della commissione trasporti della Camera del 23 giugno 2010 (in attuazione della sentenza n. 196 del 2010, depositata successivamente all'approvazione del testo in seconda lettura da parte del Senato). In occasione dell'esame presso il Senato, in terza lettura, del disegno di legge costituzionale Renzi-Boschi si è posta in dubbio l'applicabilità di questa regola, sancita dall'art. 104 r.S., nell'*iter* di revisione costituzionale: dubbio peraltro sciolto in senso positivo dalla Presidente della commissione affari costituzionali Finocchiaro (A.S., XVII Legislatura, 15 settembre 2015) e poi dal Presidente del Senato Grasso (A.S., XVII Legislatura, 30 settembre 2015) [Bartolucci 2015; Curreri 2016].

⁴⁴ Si richiama, esemplificativamente, la vicenda dei circa 68.830 emendamenti presentati da un solo deputato (l'on. Malavenda) al provvedimento collegato alla manovra finanziaria per il 1999: cfr. A.C., XIII Legislatura, res. sten., 16 novembre 1998. Al Senato, invece, in occasione dell'esame della revisione costituzionale nel corso della XVII Legislatura, si è registrato quello che è probabilmente il record mondiale di emendamenti presentati: ben 82 milioni di emendamenti presentati dal sen. Calderoli, poi dichiarati irricevibili (prima ancora che inammissibili o improponibili) *ex artt.* 8 e 97 r.S. perché il Presidente di Assemblea non avrebbe avuto il tempo materiale per leggerli, se non in termini incompatibili con il calendario dei lavori (cfr. A.S., XVII Legislatura, res. sten., 29 settembre 2015 [Curreri 2016; Fabrizzi 2016; Piccirilli 2016]).

⁴⁵ Non ha invece trovato applicazione neanche qui la clausola di cui all'art. 24, comma 12, r.C., sulle questioni ritenute di «eccezionale rilevanza politica, sociale o economica», cui pure l'art. 85 *bis*, comma 4, r.C. fa espresso rinvio: *cfr. supra*, par. 1.3.

⁴⁶ Ma si veda anche la prassi della «riassegnazione» da parte del Presidente, di cui al parere della giunta per il regolamento del Senato del 15 febbraio 2000, ai sensi della quale il Presidente può riappropriarsi del potere generale di assegnazione di cui all'art. 34 r.S, «con il conforto dell'avviso della Conferenza dei Presidenti dei Gruppi parlamentari, espresso all'unanimità o con una maggioranza tale da riscontrare la sola opposizione di Presidenti di Gruppo la cui complessiva consistenza non consenta di attivare la rimessione del provvedimento all'esame dell'Assemblea».

⁴⁷ Per un esempio, si veda A.C., XIV Legislatura, n. 27 e abb., in materia di prelievo venatorio.

⁴⁸ La metà delle 59 leggi approvate direttamente in commissione è stata approvata nell'ultimo anno dalla XVI Legislatura, segnato dalla presenza di un Governo (il Governo Monti) sostenuto da un'ampia coalizione di cui facevano parte i due principali partiti. Ciò contribuisce a spiegare un certo «ritorno», in questa fase, delle commissioni in sede legislativa o deliberante [Savini 2014].

⁴⁹ Per una eccezione *cfr*. la riforma del codice della strada, che in Senato è stato approvato in sede redigente (cfr. A.S., XVI Legislatura, n. 1720, poi approvato alla Camera dalla commissione trasporti in sede legislativa e ora legge n. 120 del 2010).

⁵⁰ *Cfr*. le dichiarazioni del Presidente Casini (in A.C., XIV Legislatura, res. sten., 12 gennaio 2006), riprese pressoché integralmente dal Presidente Bertinotti nella legislatura successiva (A.C., XV Legislatura, res. sten., 25 luglio 2006).

⁵¹ La Corte costituzionale (sent. 118 del 2015), pronunciandosi su due leggi della Regione Veneto dirette a disciplinare l'indizione di referendum consultivi, ha circoscritto l'ambito di ammissibilità di consultazioni referendarie che non possono divenire *escamotages* per perseguire finalità non realizzabili attraverso la procedura di cui all'articolo 116, comma 3, Cost., e, più in generale, non conformi all'ordinamento costituzionale vigente (incluso lo stesso statuto regionale), e si devono dunque limitare a chiedere ai cittadini se siano o meno favorevoli all'attivazione di questa procedura. Così la Corte, se ha fatto salvo un quesito previsto dalla legge regionale del Veneto n. 15 del 2014 (su cui gli elettori veneti si sono pronunciati il 22 ottobre 2017: «Vuoi che alla Regione del Veneto siano attribuite ulteriori forme condizioni particolari di autonomia?»), in quanto questo ripeteva testualmente l'espressione usata dall'art. 116 Cost., ha invece dichiarato illegittimi altri quattro quesiti più specifici previsti dalla stessa legge, nonché dichiarato l'incostituzionalità della legge della Regione Veneto (n.16 del 2014) sulla «indizione del referendum consultivo sull'indipendenza del Veneto», giudicandola idonea a suggerire «sovvertimenti istituzionali radicalmente incompatibili con i fondamentali principi di unità e indivisibilità della Repubblica, di cui all'art. 5 Cost.».

⁵² Il riferimento è alla lettera del 30 aprile 1998 indirizzata dal Presidente della Camera a tutti i Presidenti delle commissioni permanenti, con cui li si invitava ad adoperarsi affinché le commissioni valutassero «adeguatamente l'opportunità di richiedere il parere del comitato per la legislazione, ai sensi dell'art. 16 *bis*, comma 4, del regolamento», in ogni caso in cui si trovassero a esaminare progetti di legge contenenti norme di delegazione legislativa.

⁵³ Ad esempio, nel dicembre 1969 si procedette all'approvazione, praticamente «in blocco», di ben sette leggi di approvazione di rendiconti, riferiti a esercizi che andavano da quello del 1959-60 a quello del 1968 (leggi nn. 1075, 1076, 1085, 1086, 1096, 1097 e 1098 del 1969).