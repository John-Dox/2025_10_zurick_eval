### CAPITOLO 10
## La pubblicità dei lavori parlamentari: principi e strumenti

In questo breve e conclusivo capitolo si offre un quadro degli strumenti con cui si assicura la pubblicità dei lavori parlamentari: strumenti che sono rivolti a tutti i cittadini interessati, ma che costituiscono anche il pane quotidiano dello studioso di diritto parlamentare.
Come tutti i mezzi di comunicazione, essi risentono profondamente delle trasformazioni tecnologiche: alle tradizionali forme di pubblicità personale e, soprattutto, cartacea si sono perciò andate aggiungendo la diffusione radiofonica e televisiva delle sedute; e, in una fase più recente, la trasmissione dei lavori dell’Assemblea su internet (ove ormai si rinvengono pressoché tutti gli atti e i documenti parlamentari, prima disponibili solo in poche biblioteche) e sui canali satellitari di Camera e Senato; per non parlare dell’ingresso dei social media. Non si tratta però di un problema solo di mezzi: per un verso, non va dimenticato che uno dei principi-cardine di ogni Parlamento democratico è proprio quello della pubblicità dei suoi lavori; per altro verso, è evidente che le modalità con cui a tale principio si dà attuazione incidono, spesso in profondità, sulle caratteristiche dei processi decisionali che in Parlamento si svolgono e sullo stesso rapporto tra democrazia rappresentativa e democrazia partecipativa.

**1. IL PRINCIPIO DI PUBBLICITÀ DEI LAVORI PARLAMENTARI**

Il principio di pubblicità dei lavori parlamentari, affermatosi in via consuetudinaria in Inghilterra verso la fine del Settecento, fu cristallizzato nello stesso periodo nella Costituzione statunitense (art. 1, sez. 5, par. 3) e in quelle rivoluzionarie francesi, a partire dalla Costituzione del 1791 (art. 1 del titolo III, capitolo III, sezione III).
In Italia, dopo i precedenti delle Costituzioni giacobine e di quelle degli anni 1820-21, il principio per cui «le sedute delle Camere sono pubbliche» venne fissato dall’art. 52 dello Statuto albertino, nel 1848. Con un importante temperamento: la possibilità per dieci parlamentari di chiedere che le Camere deliberassero in segreto.
Di questa deroga al principio le Camere statutarie fecero un uso assai limitato: si ricorse alle sedute segrete in casi eccezionali, in particolare in tempo di guerra¹; per questioni ritenute di natura interna (come l’approvazione dei bilanci di ciascuna delle Camere)²; e per alcune peculiari attività, come la procedura di convalida dei senatori [Ferrari 1983]. Dopo un’iniziale incertezza, non si ricorse mai alle sedute segrete per discutere e approvare leggi³.
Il dibattito all’Assemblea costituente conferma la tesi della coessenzialità della pubblicità al funzionamento delle istituzioni parlamentari. Il principio affermato dall’art. 1 Cost. esclude in via generale che gli organi attraverso i quali il popolo esercita la sovranità possano agire al di fuori di un regime di pubblicità. La democrazia è il governo del potere pubblico in pubblico [Bobbio 1984] e, come efficacemente affermato da Carl Schmitt [1928], «la rappresentanza può svolgersi solo nella sfera della pubblicità». «Un Parlamento», prosegue Schmitt, «ha carattere rappresentativo solo finché si crede che la sua vera e propria attività abbia luogo nella pubblicità».
Per i Parlamenti, dunque, la pubblicità dei lavori non può non essere la regola, pena lo slittamento in un cono d’ombra, alla periferia del sistema istituzionale, dal momento che per essi, come si è ripetutamente argomentato, la rappresentatività non è solo un attributo, ma un carattere strutturale.
Al tempo stesso, e all’estremo opposto, non è nemmeno pensabile che l’attività di decisione politica si svolga sempre e integralmente in pubblico: esiste inevitabilmente una parte del processo decisionale, quella in genere consistente nella negoziazione e nella stipula degli accordi tra le diverse forze politiche (oltre che all’interno delle medesime), che si svolge in forma privata e, sostanzialmente, segreta.
L’opzione normativa, ciò considerato, può essere quella di tenere fuori delle sedi parlamentari questa attività, lasciando che si svolga in luoghi del tutto informali (irrilevanti perciò, per definizione, per il diritto parlamentare); oppure di prevedere alcune sedi parlamentari semiformalizzate, ma prive di resocontazione (si pensi ai comitati ristretti delle commissioni permanenti; o alla stessa Conferenza dei capigruppo), o caratterizzate esclusivamente da una resocontazione di tipo sommario (è il caso delle commissioni in sede referente o delle giunte), in cui comunque questo processo possa, almeno in parte, svolgersi. Questa, fra trasparenza e informalità, è un’opzione che è rimessa al singolo ordinamento, e che assume un rilievo sistemico, perché, da un lato, concorre a determinare il peso decisionale delle sedi parlamentari, e in primis delle commissioni (con letture diverse: Fasone e Lupo [2015]; Ferrajoli [2017]); dall’altro, in quanto la trasparenza è altresì il presupposto necessario per fare in modo che nelle sedi parlamentari si realizzi un effettivo coinvolgimento dei cittadini, attraverso i nuovi strumenti di democrazia partecipativa ora resi disponibili dall’evoluzione tecnologica, come ad esempio le consultazioni on line [Norton 2012]⁴.
Del resto, l’ingresso di incisive forme di democrazia partecipativa è reso sempre più necessario dal fatto che, per effetto della diffusione di internet, ormai non può essere più utilizzato l’argomento tradizionale secondo cui la democrazia rappresentativa sarebbe, per ragioni legate a difficoltà tecnico-logistiche, l’unica forma di democrazia accettabile con riferimento a territori di una notevole vastità.
Ovviamente, resta fermo, sulla base della regola generale prima enunciata, che gli esiti dei lavori di queste sedi decisionali non possono considerarsi definitivi, ma devono poi comunque passare per una sede in cui la pubblicità dei lavori sia garantita in forma piena: in modo da consentire una trasparente assunzione delle responsabilità e un’esposizione pubblica delle relative motivazioni.

**2. LE FORME DI PUBBLICITÀ DEI LAVORI PARLAMENTARI: DALLE TRIBUNE A INTERNET**

Il procedimento decisionale, come è evidente, cambia non poco a seconda che esso si svolga o meno in una sede pubblica: mutano la lunghezza, il tono e spesso anche il contenuto degli interventi, quando non addirittura l’opzione espressa al momento della votazione (come si è visto trattando dello scrutinio segreto: cfr. *supra*, cap. VII, par. 4.5). È perciò chiaro che le forme di pubblicità influenzano le modalità di svolgimento dei procedimenti e il contenuto dei dibattiti che in Parlamento hanno luogo: è per questo che la decisione sulla forma di pubblicità con cui caratterizzare la seduta è, spesso, una decisione di tipo spiccatamente politico.
La pubblicità fu, sin dall’inizio, assicurata in primo luogo mediante l’ammissione del pubblico alle sedute delle Assemblee, con una particolare attenzione ai giornalisti⁵. «È in grazia della stampa libera che tutti possono conoscere quel che avviene in Parlamento e con una sollecitudine inarrivabile ai resoconti ufficiali e con un colorito impossibile nei medesimi»: così Racioppi e Brunelli, nel loro commento allo Statuto albertino [1909], chiarivano icasticamente l’immediata strumentalità della pubblicità dei lavori parlamentari al libero sviluppo del dibattito civile sulle questioni politiche. I giornalisti, in particolare quelli appartenenti alla stampa parlamentare, grazie all’accesso alle tribune possono cogliere con pienezza tutte le sfumature dei dibattiti d’aula, fatti anche di situazioni difficilmente riproducibili, finanche dalla ripresa televisiva che è, oggi, lo strumento principe di pubblicità dei lavori delle due Assemblee (non a caso, sottoposta a regole di regia piuttosto rigide) [Prignano 2007].
La diffusione dei lavori parlamentari avviene attraverso i canali televisivi satellitari delle due Assemblee e i siti internet di Camera e Senato. Queste forme oramai compiute di pubblicità assorbono e superano, quasi completamente, la possibilità per il Presidente d’Assemblea di «disporre» la trasmissione televisiva diretta di sedute o parti delle stesse (art. 63, comma 1, r.C. e prassi conforme al Senato): tema che è stato tradizionalmente oggetto di accesi dibattiti in Conferenza dei capigruppo e di negoziazioni con la Presidenza d’Assemblea (anche quanto all’ordine degli interventi: chiunque preferendo parlare, ad esempio, immediatamente a ridosso dei telegiornali delle ore 20). La trasmissione televisiva diretta delle sedute dell’Assemblea dedicate alle interrogazioni a risposta immediata (il cosiddetto *question time*: cfr. *supra*, cap. VIII, par. 2.5) è invece disposta automaticamente dal Presidente, anche se il testo del regolamento del Senato sembra fare riferimento a una decisione discrezionale (art. 135 bis, comma 5, r.C.; art. 151 bis, comma 6, r.S.).
A fianco di queste forme di pubblicità diretta vi sono gli strumenti di pubblicità cartolare: i resoconti stenografici e sommari (art. 63, comma 2, r.C.; art. 60, comma 5, r.S., modificato quest’ultimo nel 2017, prevedendosi per le sedute dell’Assemblea del Senato la redazione del solo resoconto stenografico). Essi danno una rappresentazione indiretta di quanto si è detto in aula (fornendo altresì un’idea, mediante apposite notazioni in corsivo – le cosiddette *«fisionomie»* – degli umori e delle vicende che in aula si verificano: «applausi»; «congratulazioni»; «proteste»; e così via).
Un tempo il resoconto sommario, redatto dai funzionari parlamentari in corso di seduta, svolgeva la funzione di garantire una fonte fresca utilizzabile tempestivamente dai giornalisti. La sua stesura era frutto di un lavoro accurato e complesso, che coinvolgeva una vera e propria catena di redazione, per fornire un prodotto che desse al contempo un’informazione completa su quanto detto e sul senso politico di quanto avvenuto. Il livello della sua elaborazione è andato scemando nel tempo. E ciò è accaduto dal momento in cui, alla fine degli anni ’90, è stata resa disponibile, pressoché contestualmente allo svolgimento dei lavori dell’aula, di regola perciò nel corso stesso della seduta, l’altra forma di resoconto (che invece tradizionalmente richiedeva maggior tempo per essere elaborata e rivista): il resoconto stenografico, la pubblicazione cioè integrale dei dibattiti parlamentari (salvo una revisione formale operata per lo più d’ufficio, necessaria quando si passa dalla forma orale a quella scritta), realizzata con tecniche diverse dagli uffici della Camera e da quelli del Senato. Il resoconto stenografico viene reso pubblico, oltre che con la stampa, altresì con la diffusione, anche qui in tempi estremamente rapidi, attraverso i siti internet di Camera e Senato.
Il principio della pubblicità dei lavori parlamentari, sancito dall’art. 64, comma 2, Cost., è in genere ritenuto applicabile nella sua più completa stringenza alle sole sedute delle due Assemblee, delle quali, come si è detto, è garantita una compiuta pubblicità.
La pubblicità dei lavori nelle commissioni trova una regolamentazione costituzionale nell’art. 72, comma 3, Cost., che si occupa tuttavia, mediante un generico rinvio ai regolamenti parlamentari, della sola sede deliberante, restando silenzioso quanto a tutte le altre sedi.
I regolamenti parlamentari escludono la pubblicità diretta, mediante la presenza di pubblico, per i lavori delle commissioni (consentita, invece, in altre esperienze parlamentari, come nel Congresso USA, nel Parlamento inglese e nel Parlamento europeo), mentre consentono una ripresa televisiva a circuito chiuso effettuata a beneficio del pubblico e della stampa (che può prenderne visione in appositi locali). Tale forma di pubblicità è disposta su richiesta delle commissioni, previa autorizzazione del Presidente d’Assemblea, e concerne per lo più lo svolgimento di audizioni, specie nell’ambito di indagini conoscitive (nonché, d’ufficio, alla Camera, il *question time* in commissione: art. 135 *ter*, comma 5, r.C.). Al Senato, con la riforma del 2017 del regolamento, questa è diventata regola generale per tutte le sedute delle commissioni, di cui può essere assicurata pubblicità attraverso la trasmissione audiovisiva (in separati locali accessibili alla stampa per il pubblico), su richiesta della (maggioranza) della commissione e comunque sempre previa autorizzazione del Presidente del Senato (art. 33, comma 4, r.S.)⁶.

> QUADRO 10.1.
> **Meglio la tribuna della piazza**
>
> Le due aule, in alto, come in un teatro, sono circondate da vari ordini di tribune, cui è consentito l’accesso al pubblico. L’accesso a queste è regolato (art. 64, comma 1, r.C.; artt. 70 e 71 r.S.), essendo lo spazio in esse, ovviamente, limitato.
> Robespierre, nel clima acceso della Convenzione da cui uscì la Costituzione del 1793, arrivò ad affermare che «la Nazione tutta ha il diritto di conoscere la condotta dei suoi mandatari. Occorrerebbe, se fosse possibile, che l’assemblea dei delegati del popolo deliberasse in presenza del popolo intero: un edificio vasto e maestoso aperto a dodici mila spettatori dovrebbe essere il luogo delle sedute del corpo legislativo».
> Si coglie in questa affermazione il paradossale problema posto dalla pubblicità diretta: il condizionamento immediato dell’attività degli eletti che non parlano più fra loro, ma direttamente al pubblico, il quale – ancorché silente e con l’obbligo di «astenersi da ogni segno di approvazione o di disapprovazione» (art. 64, comma 3, r.C.) – non solo influenza, ma si può trasformare nello strumento usato da alcuni tribuni per condizionare, se non addirittura intimidire, gli altri rappresentanti [Zanon 1991]. E per avvicinare così la democrazia rappresentativa, che è necessariamente una democrazia critica [Zagrebelsky 1995], a forme di democrazia plebiscitaria o populistica [Meny e Surel 2004].
> Non è un caso quindi che oggi, in tutti i Parlamenti, anche i più aperti alla partecipazione del pubblico, questa non possa andare oltre la dimensione fisica dell’Assemblea: esattamente il contrario di quanto auspicato da Robespierre.
> Tuttavia, lo sviluppo di strumenti che consentono una pubblicità integrale dei lavori parlamentari (canali satellitari che trasmettono in diretta tutte le sedute delle Assemblee e alcune riunioni delle commissioni; le dirette sui canali televisivi ordinari dei momenti più rilevanti; i siti internet, con l’audio e il video delle sedute) e, soprattutto, l’immediatezza e l’istintività che ora caratterizzano i social media dovrebbero indurre a valutare i perversi effetti del collegamento mediatico continuo tra aula parlamentare e «piazza» virtuale; capace spesso di consumare le virtù proprie del parlamentarismo, ossia il dialogo, il confronto aperto e pacato tra opinioni pur radicalmente divergenti, con l’obiettivo di individuare mediazioni e punti di incontro.

> QUADRO 10.2.
> **Le origini e le trasformazioni dei resoconti**
>
> La vicenda della pubblicità dei lavori parlamentari segna il processo di trasformazione di un’Assemblea di ceti in un Parlamento moderno, ma anche il parallelo nascere del giornalismo politico e il formarsi di quella che oggi chiamiamo opinione pubblica.
> Sono i giornali nel corso del Settecento a rompere la segretezza delle sedute e a costruire la dialettica tra maggioranza e opposizione.
> Nel più antico dei Parlamenti europei, il Parlamento inglese, a lungo l’attività fu segreta per garantire il pieno svolgimento di quello che era considerato allora un privilegio: la libertà di parola dei membri del Parlamento; una forma di tutela nei confronti del Re, che avrebbe potuto perseguire opinioni ritenute sgradite. Il divieto nel corso degli anni trascolorò in tolleranza: per cadere da ultimo, per via giudiziaria, alla fine del Settecento, quando la Camera dei comuni affidò la pubblicazione dei suoi lavori a un editore privato (con il cui nome, Hansard, sono ancora oggi chiamati i resoconti inglesi).
> Nel Parlamento statutario la resocontazione stenografica fu dapprima affidata alla «Gazzetta piemontese», con risultati però non soddisfacenti: tanto che, nel giro di tre anni, le Camere decisero di apprestare un autonomo servizio di resocontazione [Bertolini 1995]. I ritardi nella diffusione del resoconto stenografico motivarono l’introduzione (alla Camera nel 1879 e al Senato nel 1882) del resoconto sommario, diffuso alla stampa pressoché in contemporanea allo svolgimento delle sedute.
> Oggi, per effetto dell’evoluzione tecnologica, come si è accennato, accade ormai l’inverso, essendo in genere disponibile prima il resoconto stenografico e poi quello sommario. Quest’ultimo è diventato – alla Camera, dove sopravvive – una specie di indice della seduta, da cui emerge la trama del suo svolgimento procedurale; anche per questi motivi al Senato il resoconto sommario della seduta dell’Assemblea è stato soppresso a partire dalla XVII Legislatura [Ciaurro 2017b].
> I nuovi strumenti di pubblicità stanno inducendo le amministrazioni a superare la figura professionale dello stenografo parlamentare (come è già avvenuto alla Camera), con l’effetto però di scolorare un filtro di tradizionale esperienza sulla qualità degli atti parlamentari, presidio non trascurabile della dignità delle istituzioni (come prova l’attenzione che continua a mostrare nei confronti di questa professionalità, aggiornata con le più moderne tecnologie, il Congresso degli Stati Uniti).

A ogni modo, la disponibilità dei canali satellitari sta assicurando in misura crescente, anche attraverso questo mezzo di comunicazione, la pubblicità dei lavori delle commissioni (procedendosi in via sperimentale, sulla base di una sorta di applicazione analogica, per il canale satellitare, della disciplina riferita alla trasmissione a circuito chiuso: si veda il parere della giunta per il regolamento della Camera del 14 luglio 2004). E analogamente si è proceduto per la pubblicità via internet [Cerreto 2008b; Rubechi 2017].
Comunque, l’ordinaria forma di pubblicità dei lavori delle commissioni è quella indiretta assicurata attraverso i resoconti. La resocontazione stenografica è imposta dai regolamenti, come si è accennato, nel caso di sede deliberante (o legislativa) e redigente (art. 65 r.C.; art. 33 r.S.) e, al Senato, per lo svolgimento di interrogazioni (art. 152 r.S.). È prevista come possibile in tutte le altre sedi, salvo quella referente e quella consultiva. A eccezione di quest’ultima regola, è prevista la resocontazione stenografica dell’esame in sede referente dei documenti di bilancio (art. 120 r.C.; art. 126 r.S.): ma la prassi ha finito per disapplicare ampiamente tale previsione. Dove non v’è resocontazione stenografica, v’è comunque resocontazione sommaria (all’interno del *«Bollettino delle giunte e delle commissioni parlamentari»*, oltre che su internet).
La regola generale per i lavori delle commissioni è dunque quella di una pubblicità non troppo intensa. Ciò al fine di garantire flessibilità ai lavori di questi organi e la possibilità di raggiungere in essi accordi e consensi al di fuori di un pieno controllo da parte dell’opinione pubblica. Questa situazione è stata anche oggetto di critiche: rilevandosi che così vengono a sfuggire al controllo della pubblica opinione momenti di elaborazione di importanti scelte normative [Costanzo 1981; Ferrajoli 2017]. Per queste ragioni, in occasione della revisione del regolamento del Senato del 2017, è stata soppressa la disposizione che espressamente qualificava come *«non pubbliche»* le sedute delle commissioni in sede referente e consultiva (art. 33, comma 3, r.S.), di cui viene ora invece disciplinata la pubblicità, subordinata però al doppio filtro costituito dalla necessità di una richiesta, da parte della maggioranza della commissione, indirizzata al Presidente del Senato cui spetta comunque autorizzare la trasmissione audiovisiva (art. 33, comma 4, r.S.) [Carboni e Magalotti 2018].
Anche l’apertura pubblicitaria dei lavori delle commissioni parlamentari non può impedire alle stesse l’uso di strumenti informali, come le riunioni degli uffici di Presidenza – integrate o meno dai rappresentanti dei gruppi – e dei comitati ristretti, prive di ogni tipo di resocontazione e quindi di pubblicità (salvo la notizia, nei *«Bollettini delle giunte e delle commissioni»* delle ultime legislature, dello svolgimento e della durata di tali riunioni). Sotto questo profilo, dunque, delle norme costituzionali è stata data un’interpretazione restrittiva, avallata peraltro dalla giurisprudenza costituzionale. In particolare, la sentenza n. 231 del 1975, nel ribadire il principio della pubblicità nei lavori parlamentari, di cui all’art. 64, comma 2, ha rimesso alla valutazione delle Camere la sua concreta applicazione, lasciandole del tutto libere nel decidere di secretare i lavori parlamentari d’aula o delle commissioni. La Costituzione, del resto, sempre all’art. 64, comma 2, prevede tuttora che ciascuna delle due Camere e il Parlamento in seduta comune *«possano deliberare di adunarsi in seduta segreta»* (e i regolamenti parlamentari individuano le relative procedure: art. 63, comma 3, r.C.; artt. 57 e 165, comma 2, r.S.).
La dottrina si è interrogata sull’estensione di questa eccezione al principio di pubblicità. Prevalentemente, ad esempio, si ritiene che il procedimento di formazione delle leggi non possa essere oggetto di sedute segrete, rilevando come questo sia l’intento alla base dell’ultimo periodo del comma 3 dell’art. 72 Cost. [Pizzorusso 1977; Costanzo 1981]. Non mancano tuttavia voci autorevoli di segno opposto [Esposito 1954a], che fanno leva sulla considerazione che nessun limite la norma costituzionale pone alla secretazione delle attività parlamentari.
Ciò su cui vi è un ampio consenso è l’assenza di un particolare valore probatorio degli atti parlamentari. Questo principio, affermato dalla Corte costituzionale nella sentenza n. 9 del 1959⁵, è stato ribadito, ad esempio, dalla sentenza n. 134 del 1969, nella quale la Corte ha chiarito che *«processi verbali, resoconti sommari e stenografici, messaggi del Presidente dell’Assemblea legislativa sono […] mezzi di prova particolarmente autorevoli, a nessuno dei quali però è riconosciuta efficacia privilegiata. Giacché, se così fosse, la garanzia del rispetto delle norme costituzionali sarebbe concretamente rimessa all’organo attestante una verità incontrovertibile, anziché al giudice della costituzionalità delle leggi»*.
Alcune voci in dottrina riconoscono un valore probatorio maggiore al processo verbale o al messaggio di trasmissione del Presidente d’Assemblea, fermo restando che il primo di tali atti non assolve alcuna funzione pubblicitaria [Manzella 2003a]. Ma la dottrina prevalente, confortata come si è detto dalla giurisprudenza costituzionale, è nel senso di negare un privilegiato valore probatorio all’uno o all’altro atto parlamentare, ritenendoli tutti strumenti *«ordinati al fine di dare pubblicità materiale ai lavori delle Camere nella loro realtà storica e fenomenica»* [Esposito 1959].
Sta di fatto, però, che la realtà storica e fenomenica tende ormai a varcare la soglia dei palazzi e a entrare, con la potenza delle immagini e dei filmati diffusi via internet, nelle case dei cittadini: rendendo così i resoconti, almeno quelli dell’Assemblea, più vicini all’andamento effettivo delle cose (potendo essere facilmente *«sbugiardati»*, ove, al fine magari di porre rimedio a una qualche imprecisione procedurale o contenutistica, non corrispondano a quanto effettivamente accaduto); ponendo perciò le Camere di fronte a un problema di legittimazione, se non di legalità (come la Corte costituzionale ha rilevato nella già ricordata sentenza n. 379 del 1996 sui cosiddetti parlamentari pianisti, le cui immagini erano spesso proposte in televisione: cfr. *supra*, cap. VII, par. 4.5); e infine obbligando i fotografi parlamentari a forme di autodisciplina (alla cui sottoscrizione è subordinato l’accesso alle sedi parlamentari), volte a evitare la diffusione di riprese fotografiche e visive che comportino un danno alla dignità dei parlamentari e dei membri del Governo presenti in aula o al diritto alla riservatezza dei medesimi.
La percezione del Parlamento nell’opinione pubblica è infatti elemento essenziale per assicurarne la legittimazione [Conti 2017]. Tuttavia, per quanti sforzi si facciano e per quante attenzioni si pongano, si riscontra come le Assemblee parlamentari scontino regolarmente uno svantaggio in termini di popolarità rispetto ad altre istituzioni politiche, soprattutto quelle a carattere monocratico: specie nei mezzi di comunicazione contemporanea, una voce unica è molto più facilmente rappresentabile di una pluralità di voci (per definizione discordi tra loro) [Rizzoni 2017].

> QUADRO 10.3.
> **Il diritto all’oblio e gli atti parlamentari**
>
> Le trasformazioni tecnologiche, rendendo disponibili, ovunque e potenzialmente per sempre, una quantità inusitata di informazioni, hanno fatto nascere l’esigenza di una figura assai controversa: quella del diritto all’oblio, il diritto di un soggetto, cioè, di ottenere la cancellazione delle informazioni che lo hanno riguardato in passato, ove queste risultino vetuste e prive di utilità sociale [Mezzanotte 2009].
> Un profilo importante di tale diritto, consistente nella possibilità di deindicizzare talune informazioni dai motori di ricerca, è stato riconosciuto prima dalla Corte di giustizia dell’Unione Europea, nel caso *Google Spain* (sent. 13 maggio 2014, causa C-131/2012, su cui Pizzetti [2014]); e poi, a livello normativo, nell’art. 17 del regolamento (UE)2016/679 (regolamento generale sulla protezione dei dati).
> Si è posto il problema se tale diritto trovasse riconoscimento anche per fatti relativi per le aule parlamentari e più in generale per le attività svolte presso la Camera e il Senato: se cioè il cittadino potesse chiedere la cancellazione o, almeno, la deindicizzazione delle informazioni a lui relative contenute negli atti parlamentari e nei relativi motori di ricerca (si pensi anzitutto a interrogazioni e interpellanze); e, in caso, quale fosse la modalità per far valere questo diritto.
> Le Camere, dopo essersi in un primo momento difese, sul piano sostanziale, dietro il carattere per definizione pubblico degli atti parlamentari, e, sul piano procedurale, dietro lo scudo dell’autonomia, hanno presto rivisto questa posizione, anche alla luce di alcune pronunce giurisdizionali (Tribunale di Roma, sez. I civ., 28 novembre 2011, n. 21961; Tribunale di Roma, sez. I civ., 13 febbraio 2012, n. 1213, su cui Papa [2014]) e delle sollecitazioni del Garante per la protezione dei dati personali (in particolare, una lettera del 25 novembre 2013).
> Con delibere degli uffici di Presidenza della Camera (1° ottobre e 4 dicembre 2013) e del Senato (18 dicembre 2013 e 7 maggio 2015) sono state così adottate apposite linee-guida sulle richieste dei cittadini concernenti dati personali contenuti in atti parlamentari. Si è stabilito, tra l’altro, che le richieste inviate dai cittadini interessati siano esaminate da un gruppo di lavoro, nominato all’interno di ciascun ufficio di Presidenza, e poi sottoposte a tali uffici, cui spetta la decisione finale, e si sono fissati alcuni criteri, complessivamente in linea con quelli affermati nella sentenza *Google Spain* [Cozzoli e Falletta 2016]. Non mancano peraltro alcuni aspetti in cui le discipline divergono, in particolare quanto all’aggiornamento e alla contestualizzazione delle informazioni in questione, tratte dalle risposte fornite dal Governo che dichiarino l’infondatezza delle informazioni riportate o da altri documenti istituzionali (assicurati soltanto al Senato, in coerenza con i principi affermati dalla discussa Cass., sez. III civ., 5 maggio 2012, n. 5525, su cui Pardolesi e Di Ciommo [2012] e Frosini [2012]).
> Resta solo da aggiungere che per le commissioni parlamentari di inchiesta vi è una disciplina *ad hoc*: contenuta nell’art. 8, comma 2, lettera c), del codice per la protezione dei dati personali, che esclude l’esercizio dei diritti a tutela dei dati personali nei confronti dell’attività delle commissioni di inchiesta istituite ai sensi dell’art. 82 Cost. (Castiglia [1999]; si veda ora l’art. 2 *decies* del decreto legislativo del 2018 che ha adeguato la normativa nazionale al regolamento (UE)2016/679).

**3. GLI STRUMENTI DELLO STUDIOSO DI DIRITTO PARLAMENTARE**

La disponibilità su internet di pressoché tutti i lavori del Parlamento repubblicano rende notevolmente più agevole, per lo studioso e lo studente di diritto parlamentare, avere accesso al *mare magnum* degli atti e dei documenti parlamentari [Panunzio 2001]. In precedenza, infatti, vi erano solo poche biblioteche, in Italia, a disporre di una collezione completa e aggiornata degli atti parlamentari. Oggi, invece, dal proprio computer, è possibile consultarli tutti (per le legislature più recenti sentendo e vedendo pure le registrazioni audio e video) e compiervi ricerche, anche grazie ad apposite banche dati (disponibili, ad esempio, quanto ai progetti di legge, agli atti di sindacato ispettivo; ma altresì quanto alle leggi regionali e ai progetti di atti dell’Unione Europea, a riprova della capacità di far sintesi che è naturalmente propria del Parlamento, anche sul versante della documentazione); oltre che avere accesso ad alcune carte d’archivio o ai ricchi dossier approntati dai servizi di documentazione⁶.
Insomma, da casa o dall’università, o da qualunque parte del globo, chiunque è in grado di «simulare» il ruolo di un senatore o di un deputato, disponendo di tutte le carte necessarie (a partire dall’ordine del giorno di seduta), senza bisogno di recarsi nelle tribune di palazzo Madama o di palazzo Montecitorio. Tuttavia, come tutte le simulazioni, rischia sempre di risultare, sì esatta fin nei minimi dettagli, ma inevitabilmente *«fredda»*: priva cioè di quel già ricordato corredo di gesti, di sguardi, di battute a margine e di chiacchiere nei corridoi (famosi in Italia come nei Parlamenti di ogni parte del mondo, e in genere chiamati «corridoi dei passi perduti»), in cui spesso si sostanzia, al di là dei dibattiti formalizzati e dei voti, il cuore della vita parlamentare e, talvolta, della vita politica.
Sempre sui siti internet di Camera e Senato si possono consultare i cataloghi delle biblioteche di Camera e Senato, finalmente unificate nel polo bibliotecario interparlamentare, in uno dei pochi esempi di proficuo coordinamento tra le amministrazioni parlamentari [Gianniti 2007]; e, soprattutto, è consultabile la Bibliografia del Parlamento italiano e degli studi elettorali (BPR), che costituisce la prima e indispensabile guida per ogni ricerca bibliografica in materia (ben più ampia e dettagliata delle sommarie indicazioni bibliografiche riportate in fondo al presente volume). Dalla consultazione di queste bibliografie si ricava, inoltre, quali siano le riviste scientifiche (cartacee e *on line*) che è utile seguire (anche per cogliere le tematiche più *«calde»* nel dibattito dottrinale): con l’avvertenza che vanno considerate, oltre alle riviste strettamente parlamentaristiche (non numerosissime, invero) e costituzionalistiche, almeno anche quelle politologiche e di storia istituzionale.
Per conoscere il diritto parlamentare è davvero essenziale, infine, l’aggiornamento: per gli studenti, e per coloro che intendono superare i concorsi per l’accesso alle carriere parlamentari, i libri di testo non sono costituiti, perciò, soltanto dai classici «manuali» (pur indispensabili), ma anche dai quotidiani, da tenere presenti – in forma cartacea o digitale – fino a quello della mattina stessa in cui si svolge la prova (che potrebbe vertere su un istituto che proprio il giorno prima ha ricevuto una significativa applicazione o è stato oggetto di una proposta di riforma).

***
**NOTE**

¹ Celebri sono le sedute in comitato segreto della Camera dei deputati del giugno-dicembre 1917, nelle quali fu esaminata la condotta della guerra.

² Più in generale si ricorse al segreto per le attività che riguardavano singole persone, per tutelare l’onorabilità delle medesime da un lato, e, dall’altro, nel caso di elezioni e nomine, per tirare fuori le persone interessate da polemiche e comunque valutazioni e da considerazioni di carattere politico. Questa ragione motiva ad esempio la previsione costituzionale (art. 87, comma 3) che impone lo scrutinio segreto per l’elezione del Presidente della Repubblica.

³ Mancini e Galeotti [1887] riferiscono di un unico caso del 25 febbraio 1849, quando «si discusse in seduta segreta una proposta di legge relativa all’organizzazione della guardia nazionale, mobilizzata».

⁴ Una serie di linee-guida, di tipo piuttosto generale, da rispettare per le consultazioni promosse dal Senato è stata definita (anche attraverso un’apposita consultazione *on-line* e in coerenza con le «linee-guida sulla consultazione pubblica in Italia», adottate dalla ministra per la Semplificazione e la Pubblica amministrazione con direttiva del 31 maggio 2017, pubblicata nella «Gazzetta Ufficiale» del 14 luglio 2017) nella parte finale della XVII Legislatura. Dopo un esame in Conferenza dei capigruppo, esse sono state annunciate dal Presidente del Senato in Assemblea nella seduta del 12 settembre 2017 (www.senato.it/application/xmanager/projects/leg18/attachments/documento/files/000/028/616/LINEE_GUIDA_PER_LE_CONSULTAZIONI_PROMOSSE_DAL_SENATO.pdf).

⁵ A monte della sentenza n. 9 del 1959 si registrò un duro contrasto tra la Corte costituzionale e la Presidenza della Camera, in esito al quale quest’ultima, rispondendo a un’apposita ordinanza istruttoria, si rifiutò di rilasciare copia dei processi verbali delle sedute di commissioni in sede legislativa, «trattandosi di atti interni», e sostenne che «i resoconti stenografici delle sedute della Camera e delle commissioni avevano carattere informativo ma non ufficiale: il solo atto ufficiale relativo al procedimento di formazione di una legge davanti alla Camera era il messaggio col quale il Presidente trasmette al Presidente dell’altra Camera o al Capo dello Stato il testo del disegno di legge approvato dalla Camera»; salvo poi attestare, di fronte alle insistenze della Corte, che nella specie il resoconto *«riproduce fedelmente lo svolgimento dei lavori delle commissioni stesse»*⁵.

⁶ La disponibilità di pressoché tutti gli atti parlamentari non sembra far venire meno la necessità di forme di raccolta sistematica e ragionata dei precedenti parlamentari, tradizionalmente realizzate, in Italia ma non solo, dai funzionari parlamentari in vesti più o meno ufficiali (e costantemente aggiornate, alla luce delle evoluzioni della prassi: Filippetta [2013]; Riezzo [2013]). Essa, peraltro, consente anche agli studiosi che lo desiderino di provare – in mancanza di aggiornate raccolte ufficiali – a «segnalare» i precedenti procedurali ritenuti più significativi: cfr., ad esempio, seppure senza carattere di sistematicità, la sezione *«Parlamento»* del sito www.amministrazioneincammino.luiss.it.